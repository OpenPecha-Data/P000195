༄༅། །མདོ་སྡུད་པ་ཚིགས་སུ་བཅད་པའི་འགྲེལ་པ་ཕ་རོལ་ཏུ་ཕྱིན་པའི་རྒྱ་མཚོའི་སྡེ་དང་། མདོ་དང་བསྟན་བཅོས་སྦྱར་ཚུལ་མ་ཕམ་ཞལ་ལུང་། །
མཛད་པ་པོ། ཀརྨ་མི་བསྐྱོད་རྡོ་རྗེ་དང་། འཇུ་མི་ཕམ་རྣམ་རྒྱལ་རྒྱ་མཚོ།
སྤྱིར་རྒྱལ་བ་ཡང་དག་པར་རྫོགས་པའི་སངས་རྒྱས་དང༌། ཤིང་རྟ་ཆེན་པོ་ཀླུ་གྲུབ་དང་ཐོགས་མེད་རྣམ་གཉིས་ཀྱིས་གཙོས་པའི་འཛམ་གླིང་མཛེས་པར་བྱེད་པའི་རྒྱན་དྲུག་མཆོག་གཉིས་དང༌། བོད་གངས་ཅན་གྱི་ལྗོངས་སུ་ཡང་ཆོས་རྒྱལ་མེས་དབོན་རྣམ་གསུམ་སོགས་མར་པ་ལོ་ཙཱ་བ་དཔའ་བོ་གློ་གྲོས་རིན་ཆེན་ནམ་གློ་གྲོས་ཆེན་པོ་ཞེས་བྱ་བ་དང༌། འཇམ་དཔལ་བཤེས་གཉེན་གྱི་རྣམ་འཕྲུལ་རྣལ་འབྱོར་པའི་ཚུལ་གྱིས་རྒྱུ་བ་རྗེ་བཙུན་མི་ལ་རས་པ། བྱང་ཆུབ་སེམས་དཔའ་ཟླ་འོད་གཞོན་ནུ། རྗེ་དུས་གསུམ་མཁྱེན་པ། ཀརྨ་པཀྴི། རང་བྱུང་རྡོ་རྗེ་སོགས་རྒྱལ་མཚན་ཆེན་པོས་བདུད་ཀྱི་སྡེ་ཟིལ་གྱིས་མནན་ནས་འཕྲིན་ལས་རྣམ་བཞི་ནམ་མཁའི་འཇུག་པ་དང་མཉམ་པར་གྱུར་པའི་སྲས་མཆོག་མང་དུ་ཐུགས་རྗེའི་དབང་གིས་བསམ་བཞིན་སྲིད་པར་སྐྱེ་བ་བཞེས་ནས་དགོངས་པ་ཞི་དབྱིངས་སུ་ཐིམས་ཚུལ་བསྟན་ཟིན་ན་ཡང༌། དེ་དག་གིས་ཐུགས་ཀྱི་དགོངས་བཅུད་ཟབ་མོ་རྣམས་ཕྱི་མའི་གདུལ་བྱ་རྣམས་ལ་ཕན་པར་བྱ་བའི་ཕྱིར། གསུང་རབ་རྣམས་ཡི་གེར་བྲིས་ནས། པོ་ཏི་དང་གླེགས་བམ་མང་དུ་བཞུགས་ཡོད་པ་ལས།
ད་ལམ་དཔར་དུ་བསྐྲུན་རྒྱུ་ནི། བྱང་ཕྱོགས་ཁ་བ་ཅན་འདིར་སྐུ་ཡི་སྐྱེ་བ་བཞེས་པ། རང་བྱུང་རྡོ་རྗེ་ཞེས་མཚན་ཡོངས་སུ་གྲགས་པའི་སྐྱེས་ཆེན་དམ་པ་འདི་ཉིད་ཀྱི་གསུང་འཕགས་པ་ཤེས་རབ་ཀྱི་ཕ་རོལ་ཏུ་ཕྱིན་པ་སྡུད་པ་ཚིགས་སུ་བཅད་པའི་འགྲེལ་པ་དང༌། འཇུ་མི་ཕམ་པའི་སྡུད་འགྲེལ་ཡུམ་ལ་འཇུག་པའི་ལེགས་བཤད་ལས་མདོ་དང་བསྟན་བཅོས་སྦྱར་ཚུལ་མ་ཕམ་ཞལ་ལུང་འདི་གཉིས་ཡིན་ལ། སྐྱེས་ཆེན་དམ་པ་འདི་ཉིད་ནི་རབ་བྱུང་ལྔ་པའི་ཤིང་ཕོ་སྤྲེལ་ལོ་སྟེ་སྤྱི་ལོ་ ༡༢༨༤ ལོར་གཙང་སྟོད་སྐྱིད་གྲོང་འཕགས་པ་ཝ་ཏིའི་ལྷ་ཁང་གི་ལྷོ་ཕྱོགས་གངས་ཞུར་མོར་ཡབ་ཆོས་དཔལ་དང༌། ཡུམ་ཇོ་མོ་གཡང་འདྲེན་གཉིས་ཀྱི་སྲས་སུ་སྐུ་འཁྲུངས། རབ་བྱུང་དྲུག་པའི་ས་མོ་ཡོས་ལོ་སྟེ་སྤྱི་ལོ་ ༡༣༣༩ ལོར་རྒྱ་ནག་ཏུ་སྐུ་གཤེགས། དགུང་ལོ་ལྔ་པར་གྲུབ་ཆེན་ཨོ་རྒྱན་པ་རིན་ཆེན་དཔལ་མཇལ་བར་བྱོན། དགེ་བསྙེན་གྱི་སྡོམ་པ་ཞུས་ནས་མཚན་ལ་གྲུབ་ཆེན་པའི་བླ་མའི་གསང་མཚན་རང་བྱུང་རྡོ་རྗེ་ཞེས་པ་དེ་གནང༌། དགུང་ལོ་བདུན་པར་ཁྲོ་ཕུ་ཤེས་རབ་ལས་དགེ་ཚུལ་གྱི་སྡོམ་པ་མནོས། འདུལ་བའི་སྐོར་གྱི་ཆོས་རྣམས་གསན། དེ་ནས་ལོ་ཤས་འགོར་རྗེས་གནས་བརྟན་གཞོན་ནུ་འབྱུང་བ་ལས་དགེ་སློང་གི་སྡོམ་པ་མནོས། སློབ་དཔོན་ཤེས་རབ་དཔལ་དང༌། རྒྱ་སྒོམ་ཡེ་ཤེས། སྙེ་མདོ་ཀུན་དགའ་དོན་གྲུབ་སོགས་ལས་བཀའ་བསྟན་འགྱུར་རོ་འཚལ་ཐམས་ཅད་གསན། དེ་ནས་ཀརྨ་པའི་གདན་སར་བྱོན། ཡུན་རིང་མ་བཞུགས་པར་ཀམ་པོ་གནས་ནང་དུ་བྱོན། དེ་ནས་ཁམས་སུ་བྱོན་ནས་སོག་ཆུར་ལྕགས་ཟམ་བཙུགས། དགུང་ལོ་ཞེ་བརྒྱད་པར་གོང་མ་རྒྱལ་པོས་གདན་དྲངས་པ་ལྟར་རྒྱ་ནག་ཕོ་བྲང་ཆེན་པོར་ཕེབས། རྒྱལ་བུ་རཏྣ་ཤྲཱི་སོགས་ཀྱིས་བསུ་བ་རྒྱ་ཆེན་མཛད། དེ་ནས་རྒྱལ་བུ་འདས། དེའི་གཅེན་པོ་ཐོ་གན་ཐེ་མུར་སྨན་རྩེའི་ཡུལ་ནས་གདན་དྲངས་ཏེ་རྒྱལ་བློན་འཁོར་དང་བཅས་པར་དབང་བསྐུར་ཆོས་བཤད་གནང༌། དགུང་ལོ་ལྔ་བཅུ་པར་བོད་དུ་ཕེབས་ཁར་གོང་མས་ཚལ་པ་སི་ཏུ་དགེ་སྦྱོང་ཆེན་པོ་ལ་གོ་ཤྲཱིའི་མིང་དང་ཤེལ་ཐམ། མཚུར་ཕུ་དང་ཀརྨ་པ་སོགས་ལ་བདག་རྐྱེན་དང་བོད་སྤྱི་ལ་ཕན་པའི་འཇའ་ས་གསུམ། བསྟན་འགྱུར་བཞེངས་པའི་ཆ་རྐྱེན་སོགས་ཕུལ་ནས་བོད་དུ་ཕེབས། དགུང་ལོ་ང་གཅིག་པར་བོད་ཀྱི་ཆེ་དགུ་ཁག་ལ་རྒྱལ་པོའི་འཇའ་ས་གསུམ་བསྒྲགས། གསེར་དངུལ་ཞུན་མས་བསྟན་འགྱུར་པོ་ཏི་བརྒྱ་དང་དྲུག་ཅུ་བཞེངས། དགུང་ལོ་ང་གཉིས་པར་སླར་གོང་མའི་ཕོ་བྲང་དུ་ཕེབས། སྐབས་དེར་ས་གཡོས་ཆེན་པོ་བྱུང་དུས་ཁོང་དང་གོང་མ་གཉིས་ལྷན་དུ་བཞུགས་པས་སྐྱོན་མ་བྱུང་བར་གྲགས། སྐུ་ཚེ་གང་བོར་མི་རིགས་དང་རྒྱལ་ཁབ་ཀྱི་དོན་བསྒྲུབས་ནས་དུས་འདའ་བར་མཛད། ཁོང་ནི་ཀརྨ་པའི་སྐུ་འཕྲེང་གསུམ་པ་ཡིན། ཁོང་གི་སློབ་མ་གྲགས་ཆེ་བ་ནི་ཞྭ་དམར་གྲགས་པ་སེང་གེ་དང༌། ཤེས་རབ་རིན་ཆེན། མཁས་གྲུབ་གཡུང་སྟོན་པ། རྟ་སྣ་གོ་ཤྲཱི་ཀུན་རྒྱལ། ཚལ་པ་སི་ཏུ། གཡག་སྡེ་པཎ་ཆེན། ཀུན་མཁྱེན་དོལ་པོ་པ་སོགས་ཡིན།
གཞུང་འདི་གཉིས་ནི་རང་དགོན་གྱི་མཁན་པོ་རྣམས་ནས་ཀྱང་དེང་གི་ལུགས་ལྟར་དེབ་གཟུགས་རྣམ་པར་འགྲེམས་སྤེལ་བྱེད་ན་བཤད་གྲྭའི་སློབ་གཉེར་མང་པོར་དགོས་གཏུགས་ཕན་རླབས་ཆེ་ངེས་ཞེས་བཀའ་སློབ་ནན་ཏན་གནང་བའི་རྐྱེན་བྱས་ནས་པར་དུ་སྐྲུན། གཞུང་འདིའི་མ་དཔེར་མངོན་གསལ་དོད་པའི་ཡིག་འབྲུ་ཁག་དང༌། མི་གསལ་བ་སོགས་ལ་བཛྲ་བིདྱཱ་ཡི་སློབ་གཉེར་བ་སོགས་ནས་གང་མང་ཞུ་དག་ལེགས་པར་བགྱིས་ཤིང༌། གུས་པས་ཀྱང་གང་ནུས་བྱས་ཀྱང་གློ་གྲོས་དམན་པས་ཕྱེ་མ་ལེབ་ཀྱིས་ནམ་མཁའི་མཐའ་ཉུལ་བ་ལྟ་བུར་གྱུར་པའི་ཕྱིར་མ་རྟོགས་པ་དང༌། ལོག་པར་རྟོག་པ་གཏན་ནས་མེད་དོ་ཞེས་སྨྲ་བར་མི་ནུས་པས། ནོར་འཁྲུལ་རིགས་ཡོད་ངེས་པས་རྒྱ་ཆེའི་ཀློག་པ་པོ་རྣམས་ཀྱིས་སྐྱོན་འདོན་དགོངས་འཆར་ལྷུག་སྩོལ་ཡོང་བ་ཞུ། ཞེས་ཝཱ་ཎ་བཛྲ་བིདྱཱ་དཔེ་མཛོད་ཁང་དུ་སྣར་བཀྲིས་ཕུན་ཚོགས་མིང་ཅན་པས་བྲིས་པ་དགེ་ལེགས་སུ་གྱུར་ཅིག།
༄༅༅། །རྒྱ་གར་སྐད་དུ། ཨརྱ་པྲཛྙཱ་པཱ་ར་མི་ཏཱ་སཉྩ་ཡ་གཱ་ཐཱ། བོད་སྐད་དུ། འཕགས་པ་ཤེས་རབ་ཀྱི་ཕ་རོལ་ཏུ་ཕྱིན་པ་སྡུད་པ་ཚིགས་སུ་བཅད་པ། འཕགས་པ་འཇམ་དཔལ་ལ་ཕྱག་འཚལ་ལོ། །
དེ་ནས་ཡང་བཅོམ་ལྡན་འདས་ཀྱིས་འཁོར་བཞི་པོ་དེ་དག་ཡང་དག་པར་རབ་ཏུ་དགའ་བར་མཛད་པའི་ཕྱིར་ཡང་ཤེས་རབ་ཀྱི་ཕ་རོལ་ཏུ་ཕྱིན་པ་འདི་སྟོན་ཅིང༌། དེའི་ཚེ་ཚིགས་སུ་བཅད་པ་འདི་དག་བཀའ་སྩལ་ཏོ། །
དགའ་དང་གུས་དང་དད་པའི་མཆོག་ནི་ཉེར་བཞག་སྟེ། །སྒྲིབ་པ་ཉོན་མོངས་བསལ་ནས་དྲི་མ་ལས་འདས་པ། །འགྲོ་དོན་མངོན་ཞུགས་དེས་པའི་ཤེས་རབ་ཕ་རོལ་ཕྱིན། །གང་ལ་དཔའ་རྣམས་སྤྱོད་པ་དེ་ནི་མཉན་པར་གྱིས། །[༡] སྐབས་དང་པོ་རྣམ་པ་ཐམས་ཅད་མཁྱེན་པ་ཉིད་བསྟན། །འཛམ་བུའི་གླིང་འདིར་ཆུ་ཀླུང་ཇི་སྙེད་ཅིག་འབབ་ཅིང༌། །མེ་ཏོག་འབྲས་ལྡན་སྨན་དང་ནགས་ཚལ་སྐྱེད་བྱེད་པ། །མ་དྲོས་གནས་པའི་ཀླུ་དབང་ཀླུ་བདག་བརྟེན་གནས་ཏེ། །དེ་ནི་ཀླུ་ཡི་བདག་པོ་དེ་ཡི་མཐུ་དཔལ་ཡིན། །[༢] རྒྱལ་བའི་ཉན་ཐོས་པ་དག་ཇི་སྙེད་ཆོས་སྟོན་དང་། །འཆད་དང་རིགས་པ་དག་དང་ལྡན་པར་བརྗོད་པ་དང༌། །མཆོག་འཕགས་བདེ་བ་བྱེད་དང་དེ་ཡི་འབྲས་ཐོབ་པ། །དེ་དག་ཀུན་ཀྱང་དེ་བཞིན་གཤེགས་པའི་སྐྱེས་བུའི་མཐུ། །[༣] ཅི་ཕྱིར་ཞེ་ན་རྒྱལ་བས་ཆོས་ཚུལ་གང་བསྟན་པ། །དེ་ལ་མི་མཆོག་སློབ་མར་གྱུར་པས་མངོན་བསླབས་ཤིང༌། །མངོན་སུམ་བྱས་ནས་བསླབས་པ་ཇི་བཞིན་སྟོན་བྱེད་དེ། །སངས་རྒྱས་མཐུས་བྱེད་རང་གི་སྟོབས་ཀྱི་མཐུས་མ་ཡིན། །[༤] གང་ལ་ཤེས་རབ་ཕ་རོལ་ཕྱིན་མཆོག་མི་དམིགས་ཤིང༌། །བྱང་ཆུབ་སེམས་དཔའ་མི་དམིགས་བྱང་ཆུབ་སེམས་མི་དམིགས། །དེ་སྐད་ཐོས་ནས་རྨོངས་པ་མེད་ཅིང་སྐྲག་མེད་པ།༡ །བྱང་ཆུབ་སེམས་དཔའ་དེ་ནི་བདེ་གཤེགས་ཤེས་རབ་སྤྱོད། །[༥] གཟུགས་མེད་ཚོར་བ་མེད་ཅིང་འདུ་ཤེས་སེམས་པ་མེད། །དེ་ལ་རྣམ་ཤེས་གནས་ནི་རྡུལ་ཙམ་ཡོད་མ་ཡིན།༢ །དེ་ཆོས་ཀུན་ལ་མི་གནས་གནས་པ་མེད་པར་སྤྱོད། །ཡོངས་སུ་གཟུང་མེད་བདེ་གཤེགས་རྣམས་ཀྱི་བྱང་ཆུབ་འཐོབ། །[༦] ཇི་ལྟར་ཀུན་ཏུ་རྒྱུ་བ་བཟོ་སྦྱངས་༣ཤེས་པ་ཡིས། །དམིགས་མེད་ཕུང་པོ་རྣམ་པར་འཇིག་པ་འབྱུང་བ་ལྟར། །བྱང་ཆུབ་སེམས་དཔའ་གང་ཞིག་༤དེ་ལྟར་ཆོས་ཤེས་པ། །མྱ་ངན་འདས་ལ་མི་རེག་དེ་ནི་ཤེས་རབ་གནས། །[༧] ཡང་འདི་ཤེས་རབ་འདི་ནི་གང་ཡིན་སུ་ཡི་ཡིན། །གང་ལས་ཡིན་ཞེས་ཆོས་འདི་ཐམས་ཅད་སྟོང་པར་རྟོག །ཉེ་བར་བརྟགས་ནས་ཞུམ་པ་མེད་ཅིང་སྐྲག་མེད་པ། །བྱང་ཆུབ་སེམས་དཔའ་དེ་ནི་བྱང་ཆུབ་ཉེ་བ་ཡིན། །[༨] གལ་ཏེ་མི་ཤེས་བཞིན་དུ་གཟུགས་སུ་འདུ་ཤེས་ཤིང༌། །ཚོར་བ་སེམས་པ་རྣམ་ཤེས་ཕུང་པོར་སྤྱོད་བྱེད་ཅིང༌།༥ །ཕུང་འདི་སྟོང་ཞེས་རྟོག་ནའང་བྱང་ཆུབ་སེམས་དཔའ་ནི། མཚན་མ་ལ་སྤྱོད་སྐྱེ་མེད་གནས་ལ་དད་མ་ཡིན། །[༩] གང་ཞིག་གཟུགས་མིན་ཚོར་མིན་འདུ་ཤེས་སེམས་པ་མིན། །རྣམ་པར་ཤེས་ལ་མི་སྤྱོད་གནས་པ་མེད་པར་སྤྱོད། །དེ་ནི་སྤྱོད་ཅེས་བྱ་བར་མི་དམིགས་ཤེས་རབ་བརྟེན།༦ །སྐྱེ་མེད་བློ་ལྡན་ཏིང་འཛིན་ཞི་བ་མཆོག་ལ་རེག །[༡༠] བྱང་ཆུབ་སེམས་གང་དེ་ལྟར་འདིར་བདག་ཞིར་༧གནས་པ། །དེ་ནི་སྔོན་གྱི་དེ་བཞིན་གཤེགས་པས་ལུང་བསྟན་ཡིན། །བདག་ནི་མཉམ་པར་བཞག་ཅེའམ་ལངས་ཞེས་རློམ་སེམས་མེད། །ཅི་ཕྱིར་ཞེ་ན་ཆོས་ཀྱི་རང་བཞིན་ཡོངས་ཤེས་ཕྱིར། །[༡༡] དེ་ལྟར་སྤྱོད་ན་བདེ་གཤེགས་རྣམས་ཀྱི་ཤེས་རབ་སྤྱོད། །དེས་༨ནི་སྤྱོད་མེད་སྤྱོད་པ་ཡིན་པར་རབ་ཤེས་ཕྱིར། །ཆོས་གང་སྤྱོད་པ་དེ་ཡང་དམིགས་པར་མི་འགྱུར་ཏེ། །འདི་ནི་ཤེས་རབ་ཕ་རོལ་ཕྱིན་མཆོག་སྤྱོད་པ་ཡིན། །[༡༢] གང་ཞིག་ཡོད་པ་མ་ཡིན་དེ་ནི་མེད་ཅེས་བྱ། །བྱིས་པ་རྣམས་ཀྱིས་དེ་བརྟགས་ཡོད་དང་མེད་པར་བྱེད། །ཡོད་དང་མེད་པ་འདི་གཉིས་མེད་པའི་ཆོས་ཡིན་ཏེ། །བྱང་ཆུབ་སེམས་དཔའ་གང་གིས་འདི་ཤེས་ངེས་པར་འབྱུང༌། །[༡༣] གང་འདིར་༩ཕུང་པོ་ལྔ་དག་སྒྱུ་མ་འདྲར་ཤེས་ཤིང༌། །སྒྱུ་མ་གཞན་དང་ཕུང་པོ་གཞན་དུ་མི་བྱེད་ལ། །སྣ་ཚོགས་འདུ་ཤེས་བྲལ་ཞིང་ཉེ་བར་ཞི་སྤྱོད་པ། །འདི་ནི་ཤེས་རབ་ཕ་རོལ་ཕྱིན་མཆོག་སྤྱོད་པ་ཡིན། །[༡༤] དགེ་བའི་བཤེས་དང་ལྡན་ཞིང་ལྷག་མཐོང་ལྡན་གྱུར་པ། །རྒྱལ་བ་རྣམས་ཀྱི་ཡུམ་ཐོས་སྐྲག་པར་ཡོང་མི་འགྱུར། །གང་ཞིག་སྡིག་པའི་གྲོགས་ལྡན་གཞན་གྱི་དྲིང་འཇོག་པ། །དེ་ནི་སྣོད་སོ་མ་བཏང་ཆུས་རེག་ཞིག་པ་བཞིན། །[༡༥] ཅི་ཕྱིར་འདི་ནི་བྱང་ཆུབ་སེམས་དཔའ་བྱ་ཞེ་ན། །ཆགས་པ་གཅོད་བྱེད་ཀུན་ལ་ཆགས་པ་ཟད་པར་འདོད། །རྒྱལ་བ་རྣམས་ཀྱིས་བྱང་ཆུབ་ཆགས་མེད་གྱུར་ལ་རེག །དེས་ན་འདི་ནི་བྱང་ཆུབ་སེམས་དཔའི་མིང་འཐོབ་བོ། །[༡༦] ཅི་ཕྱིར་འདི་ནི་སེམས་དཔའ་ཆེ་ཞེས་བྱ་ཞེ་ན། །སེམས་ཅན་ཚོགས་རྣམས་མང་པོའི་མཆོག་ཏུ་གྱུར་པ་དང༌། །སེམས་ཅན་ཁམས་ཀྱི་ལྟ་རྣམས་ཆེན་པོ་གཅོད་པ་སྟེ། །དེ་ཕྱིར་སེམས་དཔའ་ཆེན་པོ་ཞེས་ནི་རབ་བརྗོད་དོ། །[༡༧] གཏོང་བ་ཆེ་དང་བློ་ཆེ་བ་དང་མཐུ་ཆེ་དང༌། །རྒྱལ་བ་རྣམས་ཀྱི་ཐེག་ཆེན་མཆོག་ལ་ཞུགས་པ་དང༌། །གོ་ཆ་ཆེན་པོ་བགོས་ཤིང་བདུད་ཀྱི་རྒྱུ་འདུལ་བ། །དེ་ཡི་ཕྱིར་ན་སེམས་དཔའ་ཆེ་ཞེས་རབ་ཏུ་བརྗོད། །[༡༨] དཔེར་ན་སྒྱུ་མ་མཁན་གྱིས་བཞི་མདོར་སྤྲུལ་བྱས་ཏེ། །སྐྱེ་བོ་ཕལ་ཆེན་མགོ་མང་བྱེ་བ་གཅོད་བྱེད་པའི། །གསད་༡༠བྱ་དེ་དག་ཅི་འདྲ་དེ་ལྟར་བྱང་ཆུབ་སེམས། །འགྲོ་ཀུན་སྤྲུལ་འདྲ་༡༡རབ་ཤེས་དེ་ལ་འཇིགས་པ་མེད། །[༡༩] གཟུགས་དང་འདུ་ཤེས་ཚོར་བ་དང་ནི་སེམས་པ་དང༌། །རྣམ་པར་ཤེས་པ་མ་བཅིངས་མ་གྲོལ་ཡོད་པ་མིན། །དེ་ལྟར་བྱང་ཆུབ་ལ་འཇུག་ཞུམ་པའི་སེམས་མེད་པ། །འདི་ནི་གང་ཟག་དམ་པ་རྣམས་ཀྱི་གོ་ཆ་མཆོག །[༢༠] ཅི་ཕྱིར་འདི་ནི་བྱང་ཆུབ་ཐེག་ཆེན་བྱ་ཞེ་ན། །དེ་གང་བཞོན་ནས་སེམས་ཅན་ཐམས་ཅད་མྱ་ངན་ཟློ། །ཐེག་པ་འདི་ནི་མཁའ་འདྲ་གཞལ་མེད་ཁང་ཆེན་ཏེ། །དགའ་སྐྱིད་བདེ་བ་མངོན་པར་འཐོབ་༡༢བྱེད་ཐེག་པའི་མཆོག།[༢༡] གང་ཞིག་ཞོན་ནས་ཕྱོགས་སུ་འགྲོ་བ་དམིགས་སུ་མེད། །མྱ་ངན་འདས་པར་འགྲོ་བར་གསུངས་པ་འགྲོ་མི་དམིགས། །དཔེར་ན་མི་ཤི་དེ་ཡིས་འགྲོ་རྒྱུ་མེད་པ་བཞིན། །རྒྱུ་དེས་དེ་ནི་མྱ་ངན་འདས་ཞེས་རབ་ཏུ་བརྗོད། །[༢༢] བྱང་ཆུབ་སེམས་དཔའ་སྔོན་གྱི་མཐའ་དང་ཕྱི་མཐའ་དང༌། །ད་ལྟར་བྱུང་བར་མི་དམིགས་དུས་གསུམ་དག་པ་སྟེ། །གང་དག་དེ་ནི་འདུས་མ་བྱས་ཡིན་སྤྲོས་མེད་དེ། །འདི་ནི་ཤེས་རབ་ཕ་རོལ་ཕྱིན་མཆོག་སྤྱོད་པ་ཡིན། །[༢༣] བྱང་ཆུབ་སེམས་དཔའ་མཁས་རིག་གང་གི་དུས་ཀྱི་ཚེ། །སྐྱེ་མེད་རྣམ་པར་བསམས་ཏེ་འདི་ལྟར་སྤྱོད་བྱེད་ཅིང༌། །སྙིང་རྗེ་ཆེན་པོ་བསྐྱེད་ཀྱང་སེམས་ཅན་འདུ་ཤེས་མེད། །འདི་ནི་ཤེས་རབ་ཕ་རོལ་ཕྱིན་མཆོག་སྤྱོད་པ་ཡིན། །[༢༤] གལ་ཏེ་སེམས་ཅན་འདུ་ཤེས་སྡུག་བསྔལ་འདུ་ཤེས་སྐྱེད། །འགྲོ་བ་རྣམས་ཀྱི་དོན་བྱ་སྡུག་བསྔལ་སྤང་སྙམ་སྟེ། །བདག་དང་སེམས་ཅན་ཡོངས་རྟོག་བྱང་ཆུབ་སེམས་དཔའ་སྟེ།༡༣ །འདི་ནི་ཤེས་རབ་ཕ་རོལ་ཕྱིན་མཆོག་སྤྱོད་མ་ཡིན། །[༢༥] བདག་ཅི་འདྲ་བ་དེ་འདྲར་སེམས་ཅན་ཐམས་ཅད་ཤེས། །སེམས་ཅན་ཐམས་ཅད་ཅི་འདྲར་༡༤དེ་འདྲར་ཆོས་ཀུན་ཤེས། །སྐྱེ་བ་མེད་དང་སྐྱེ་བ་གཉི་གར་༡༥མི་རྟོག་པ། །འདི་ནི་ཤེས་རབ་ཕ་རོལ་ཕྱིན་མཆོག་སྤྱོད་པ་ཡིན། །[༢༦] འཇིག་རྟེན་དག་ན་ཆོས་མིང་ཇི་སྙེད་ཡོངས་བརྗོད་པ། །ཀུན་ལ་སྐྱེ་བ་དང་ནི་ཡང་དག་འདས་སྤངས་ནས། །ཡེ་ཤེས་འཆི་མེད་དམ་པ་དེ་ལས་གཞན་མེད་འཐོབ། །དེ་ཕྱིར་འདི་ནི་ཤེས་རབ་ཕ་རོལ་ཕྱིན་ཅེས་བྱ། །[༢༧] བྱང་ཆུབ་སེམས་དཔའ་གང་ཞིག་དོགས་མེད་དེ་ལྟར་སྤྱོད། །ཤེས་རབ་ལྡན་ཏེ་མཉམ་ཉིད་གནས་པར་ཤེས་པར་བྱ། །ཆོས་རྣམས་རང་བཞིན་མེད་པར་ཡོངས་སུ་ཤེས་གྱུར་པ། །འདི་ནི་ཤེས་རབ་ཕ་རོལ་ཕྱིན་མཆོག་སྤྱོད་པ་ཡིན། །[༢༨]
གང་ཞིག་གཟུགས་ལ་མི་གནས་ཚོར་ལ་མི་གནས་ཤིང༌། །གང་ཞིག་འདུ་ཤེས་མི་གནས་སེམས་པར་མི་གནས་ལ། །རྣམ་ཤེས་གང་མི་གནས་པ་ཆོས་ཉིད་གནས་པ་སྟེ། །འདི་ནི་ཤེས་རབ་ཕ་རོལ་ཕྱིན་མཆོག་སྤྱོདཔ་ཡིན། །[༡] རྟག་དང་མི་རྟག་བདེ་དང་སྡུག་བསྔལ་སྡུག་མི་སྡུག །བདག་དང་བདག་མེད་དེ་བཞིན་ཉིད་དང་དེ་བཞིན་སྟོང༌། །འབྲས་བུ་ཐོབ་དང་དགྲ་བཅོམ་ས་ལ་མི་གནས་ཤིང༌། །རང་རྒྱལ་ས་དང་དེ་བཞིན་སངས་རྒྱས་སར་མི་གནས། །[༢] ཇི་ལྟར་འདྲེན་པ་འདུས་མ་བྱས་ཁམས་མི་གནས་ཤིང༌། །དེ་བཞིན་འདུས་བྱས་ལ་ཡང་མི་གནས་གནས་མེད་སྤྱོད། །དེ་ལྟར་བྱང་ཆུབ་སེམས་དཔའ་གནས་ལ་གནས་མེད་གནས། །གནས་མེད་གནས་ཡིན་འདི་ནི་རྒྱལ་བས་གནས་པར་གསུངས། །[༣] གང་དག་བདེ་གཤེགས་ཉན་ཐོས་འགྱུར་བར་བྱ་སྙམ་དང༌། །རང་སངས་རྒྱས་དང་དེ་བཞིན་ཆོས་རྒྱལ་འགྱུར་འདོད་པ། །བཟོད་པ་འདི་ལ་མ་བརྟེན་ཐོབ་པར་མི་ནུས་ཏེ། །དཔེར་ན་ཚུ་རོལ་ཕ་རོལ་འགྲོ་དོགས་མི་མཐོང་བཞིན། །[༤] ཆོས་འཆད་པ་དང་ཉན་དང་བཤད་བྱ་གང་ཡིན་དང༌། །འབྲས་བུ་ཐོབ་དང་རྐྱེན་རྒྱལ་དེ་བཞིན་འཇིག་རྟེན་མགོན། །མཁས་པ་གསལ་བས་ཐོབ་པའི་མྱ་ངན་འདས་གང་ཡིན། །དེ་ཀུན་སྒྱུ་མ་ལྟ་བུར་དེ་བཞིན་གཤེགས་པས་བསྟན། །[༥] གང་ཟག་བཞི་པོ་འདི་དག་དེ་ལ་མི་སྐྲག་སྟེ། །རྒྱལ་སྲས་བདེན་ལ་མཁས་དང་ཕྱིར་མི་ལྡོག་པ་དང༌། །དགྲ་བཅོམ་དྲི་མ་བསལ་ཞིང་སོམ་ཉི་སྤངས་པ་དང༌། །བཞི་པ་དགེ་བའི་བཤེས་ཀྱིས་ཡོངས་སུ་ཟིན་པའོ། །[༦] བྱང་ཆུབ་སེམས་དཔའ་མཁས་རིག་དེ་ལྟར་སྤྱོད་པ་ནི། །དགྲ་བཅོམ་ས་ལ་མི་སློབ་རྐྱེན་རྟོགས་ས་ལ་མིན། །ཐམས་ཅད་མཁྱེན་ཉིད་ཆེད་དུ་སངས་རྒྱས་ཆོས་རྗེས་སློབ། །གང་ཞིག་སློབ་མི་སློབ་ལ་མི་སློབ་དེ་སློབ་ཡིན། །[༧] གཟུགས་འཕེལ་ཡོངས་སུ་ཉམས་དང་ཡོངས་སུ་གཟུང་ཕྱིར་མིན། །ཆོས་རྣམས་སྣ་ཚོགས་ཡོངས་སུ་གཟུང་ཕྱིར་མི་སློབ་པར། །སློབ་ཅིང་ཐམས་ཅད་མཁྱེན་པ་ཉིད་ཀྱང་ཡོངས་འཛིན་ལ། །ངེས་འབྱུང་གང་ཡིན་འདི་ནི་ཡོན་ཏན་དགའ་བའི་སློབ། །[༨] གཟུགས་ནི་ཤེས་རབ་མ་ཡིན་གཟུགས་ལ་ཤེས་རབ་མེད། །རྣམ་ཤེས་འདུ་ཤེས་ཚོར་དང་སེམས་པ་འདི་དག་ནི། །ཤེས་རབ་མ་ཡིན་འདི་དག་ལ་ཡང་ཤེས་རབ་མེད། །འདི་ནི་ནམ་༡༦མཁའི་ཁམས་དང་མཚུངས་ཏེ་ཐ་དད་མེད། །[༩] དམིགས་པ་རྣམས་ཀྱི་རང་བཞིན་དེ་ནི་ཕ་མཐའ་མེད། །སེམས་ཅན་རང་བཞིན་གང་ཡིན་དེ་ཡང་ཕ་མཐའ་མེད། །ནམ་མཁའི་༡༧ཁམས་ཀྱི་རང་བཞིན་དེ་ཡང་ཕ་མཐའ་མེད། །འཇིག་རྟེན་མཁྱེན་པའི་ཤེས་རབ་དེ་ཡང་ཕ་མཐའ་མེད། །[༡༠] འདུ་ཤེས་ཚུ་རོལ་ཡིན་ཞེས་འདྲེན་པས་ཡོངས་སུ་བསྒྲགས། །འདུ་ཤེས་རྣམ་པར་བཤིག་ནས་སྤོང་བ་ཕ་རོལ་འགྲོ།་།གང་དག་འདུ་ཤེས་བྲལ་བ་འདི་ནི་རྗེས་ཐོབ་པ། །དེ་དག་ཕ་རོལ་ཕྱིན་ནས་སྟོན་པའི་བཀའ་ལ་གནས། །[༡༡] གལ་ཏེ་སྟོན་པས་ཀྱང་ནི་གང་༡༨གཱའི་བྱེ་སྙེད་ཀྱི། །བསྐལ་པར་བཞུགས་ཏེ་སེམས་ཅན་ཞེས་སྒྲ་ཡོངས་བསྒྲགས་ཀྱང༌། །གཟོད་ནས་དག་པས་སེམས་ཅན་སྐྱེ་བར་ག་ལ་འགྱུར། །འདི་ནི་ཤེས་རབ་ཕ་རོལ་ཕྱིན་མཆོག་སྤྱོད་པ་ཡིན། །[༡༢] གང་ཚེ་ང་ནི་ཕ་རོལ་ཕྱིན་པ་མཆོག་འདི་དང༌། །འཐུན་པར་སྨྲ་གྱུར་དེ་ཚེ་སྔོན་གྱི་སྐྱེས་༡༩མཆོག་གིས། །མ་འོངས་པ་ཡི་དུས་ན་སངས་རྒྱས་འགྱུར་རོ་ཞེས། །ང་ལུང་བསྟན་པར་གྱུར་ཅེས་རྒྱལ་བ་དེ་སྐད་གསུང་།༢༠ །[༡༣] ཤེས་རབ་ཕ་རོལ་ཕྱིན་པ་གང་ལ་མགོན་སྤྱོད་པ། །འདི་ནི་གང་ཞིག་གུས་བྱས་འཛིན་དང་ཆུབ་བྱེད་པ། །དེ་ལ་དུག་དང་མཚོན་དང་མེ་དང་ཆུས་མི་ཚུགས། །བདུད་དང་བདུད་ཀྱི་ཕྱོགས་ཀྱིས་གླགས་ཀྱང་རྙེད་མི་འགྱུར། །[༡༤] ལ་ལས་བདེ་གཤེགས་ཡོངས་སུ་མྱ་ངན་འདས་པ་ཡི། །མཆོད་རྟེན་རིན་ཆེན་བདུན་ལས་བྱས་ཤིང་མཆོད་བྱེད་ལ། །བདེ་བར་གཤེགས་པའི་མཆོད་རྟེན་དེ་དག་གང་གཱ་ཡི། བྱེ་མ་སྙེད་ཀྱིས་བྱེ་བ་ཕྲག་སྟོང་ཞིང་བཀང་སྟེ། །[༡༥] ཡོངས་སུ་བརྟག་བཟུང་ཞིང་རྣམས་བྱེ་བ་མཐའ་ཡས་ན། །སེམས་ཅན་ཇི་སྙེད་འཁོད་པ་དེ་དག་ཐམས་ཅད་ཀྱིས། །ལས་གཞན་མི་བྱེད་ལྷ་ཡི་མེ་ཏོག་སྤོས་རབ་དང༌། །བྱུག་པས་དུས་གསུམ་བསྐལ་པའམ་དེ་བས་ལྷག་མཆོད་ལ། །[༡༦] གང་ཞིག་གང་ལས་རྣམ་འདྲེན་སྟོབས་བཅུ་འབྱུང་འགྱུར་བ། །བདེ་བར་གཤེགས་ཀྱི་ཡུམ་འདི་གླེགས་བམ་ལ་བྲིས་ཏེ། །འཆང་ཞིང་མེ་ཏོག་བྱུག་པས་བསྟི་སྟང་བྱེད་གྱུར་ན། །མཆོད་རྟེན་བྱས་མཆོད་བསོད་ནམས་དེས་ནི་ཆར་མི་ཕོད། །[༡༧] རྒྱལ་བའི་ཤེས་རབ་ཕ་རོལ་ཕྱིན་འདི་རིག་སྔགས་ཆེ། །སེམས་ཅན་ཁམས་མང་མྱ་ངན་སྡུག་བསྔལ་ཆོས་ཞི་བྱེད། །གང་དག་འདས་དང་གང་དག་ཕྱོགས་བཅུའི་འཇིག་རྟེན་མགོན། །རིག་སྔགས་འདི་བསླབས་སྨན་པའི་རྒྱལ་པོ་བླ་མེད་གྱུར།༢༡ །[༡༨] གང་དག་ཕན་དང་སྙིང་༢༢རྗེར་བཅས་པ་སྤྱད་སྤྱོད་པ། །རིག་སྔགས་འདི་ལ་བསླབས་ནས་མཁས་པ་བྱང་ཆུབ་རེག །འདུས་བྱས་༢༣བདེ་དང་འདུས་མ་བྱས་བདེ་གང་ཡིན་པ། །བདེ་བ་དེ་ཀུན་འདི་ལས་འབྱུང་༢༤བར་རིག་པར་བྱ། །[༡༩] ས་བོན་བཏབ་ནས་ས་ལ་གནས་ཏེ་འབྱུང་འགྱུར་བ། །ཚོགས་པ་རྙེད་ནས་རྣམ་མང་གཟུགས་དག་རྣམ་པར་སྐྱེ། །ཕ་རོལ་ཕྱིན་ལྔ་བྱང་ཆུབ་ཡོན་ཏན་ཇི་སྙེད་པ། །དེ་དག་ཀུན་ཀྱང་ཤེས་རབ་ཕ་རོལ་ཕྱིན་ལས་སྐྱེ། །[༢༠] འཁོར་ལོས་སྒྱུར་རྒྱལ་ལམ་གང་ནས་ནི་རྟག་འགྲོ་བ། །ལམ་དེ་ཉིད་ནས་རིན་ཆེན་བདུན་དང་དཔུང་ཚོགས་ཀུན། །གང་ནས་རྒྱལ་བའི་ཤེས་རབ་ཕ་རོལ་ཕྱིན་འདི་འགྲོ། །དེ་ཉིད་ནས་ནི་ཡོན་ཏན་ཆོས་ཀུན་འགྲོ་བར་འགྱུར། །[༢༡] རྒྱལ་བས་བརྒྱ་བྱིན་དྲི་བ་ཡོངས་དྲིས་ལན་གསོལ་པ། །གལ་ཏེ་གང་གཱའི་བྱེ་སྙེད་སངས་རྒྱས་ཞིང་གྱུར་༢༥ལ། །དེ་ཀུན་རྒྱལ་བའི་རིང་བསྲེལ་བྱུར་བུར་བལྟམས་༢༦གྱུར་ཀྱང༌། །བདག་ནི་ཤེས་རབ་ཕ་རོལ་ཕྱིན་པ་འདི་ཉིད་ལེན། །[༢༢] ཅི་སླད་ཅེ་ན་༢༧སྐུ་གདུང་མི་གུས་བདག་མ་ལགས། །འོན་ཀྱང་ཤེས་རབ་ཡོངས་སུ་བསྒོམས་༢༨པས་མཆོད་པར་བགྱིད། །དཔེར་ན་རྒྱལ་པོ་རྟེན་༢༩མི་རིམ་གྲོ་ཐོབ་པ་ལྟར། །སངས་རྒྱས་རིང་བསྲེལ་ཤེས་རབ་ཕ་རོལ་ཕྱིན་ལ་རྟེན།༣༠ །[༢༣] ནོར་བུ་རིན་ཆེན་ཡོན་ཏན་ཀུན་ལྡན་རིན་ཐང་མེད། །གང་ཚེ་གང་དུ་སྩལ་བ་དེ་ནི་ཕྱག་བགྱི་འོས། །དེ་ཕྱུང་གྱུར་ཀྱང་གང་ཚེ་ལ་ནི་དགའ་བགྱིད་དེ། །ཡོན་ཏན་དེ་དག་ནོར་བུ་རིན་ཆེན་དེ་ཡི་ལགས། །[༢༤] དེ་བཞིན་ཤེས་རབ་ཕ་རོལ་ཕྱིན་མཆོག་ཡོན་ཏན་གྱིས། །རྒྱལ་བ་མྱ་ངན་འདས་ཀྱང་རིང་བསྲེལ་མཆོད་པ་བརྙེས། །དེ་ལྟས་གང་ཞིག་རྒྱལ་བའི་ཡོན་ཏན་འཛིན་འཚལ་དེས། །ཤེས་རབ་ཕ་རོལ་ཕྱིན་བླང་འདི་ནི་ཐར་པ་ལགས། །[༢༥] སྦྱིན་པ་སྦྱིན་པའི་སྔོན་དུ་འགྲོ་བ་ཤེས་རབ་སྟེ། །ཚུལ་ཁྲིམས་བཟོད་པ་བརྩོན་འགྲུས་བསམ་གཏན་དེ་བཞིན་ནོ། །དགེ་ཆོས་ཆུད་མི་གཟན་ཕྱིར་ཡོངས་སུ་འཛིན་པ་ཡིན། །འདི་ནི་ཆོས་རྣམས་ཐམས་ཅད་ཚུལ་གཅིག་སྟོན་པར་བྱེད། །[༢༦] དཔེར་ན་འཛམ་བུའི་གླིང་ན་ཤིང་རྣམས་བྱེ་བ་སྟོང༌། །རྣམ་པ་སྣ་ཚོགས་རྣམ་པ་དུ་མ་གཟུགས་མང་བ། །གྲིབ་མར་གྱུར་པའི་གྲངས་སུ་བརྗོད་པ་མ་གཏོགས་པར། །གྲིབ་མ་སྣ་ཚོགས་མེད་ཅིང་བྱེ་བྲག་ཡོད་མ་ཡིན། །[༢༧] དེ་བཞིན་རྒྱལ་བའི་ཕ་རོལ་ཕྱིན་ལྔ་འདི་དག་ཀྱང༌། །ཤེས་རབ་ཕ་རོལ་ཕྱིན་པའི་མིང་ཉིད་ཐོབ་པར་འགྱུར། །ཐམས་ཅད་མཁྱེན་པ་ཉིད་ཕྱིར་ཡོངས་སུ་བསྔོས་བྱས་༣༡ན། །བྱང་ཆུབ་ཅེས་བྱར་༣༢དྲུག་པོ་འདི་ཀུན་རོ་གཅིག་འགྱུར། །[༢༨] བྱང་ཆུབ་སེམས་དཔའ་གལ་ཏེ་རབ་ཏུ་མི་ཤེས་བཞིན། །གཟུགས་དང་འདུ་ཤེས་ཚོར་དང་སེམས་པ་རྣམ་པར་ཤེས། །མི་རྟག་ཡོངས་སུ་སྟོན་པ་བཅོས་ལ་སྤྱོད་པ་སྟེ། །མཁས་པ་ནམ་ཡང་ཆོས་རྣམས་འཇིག་པར་མི་བྱེད་དོ། །[༢༩] གང་ལ་གཟུགས་མིན་ཚོར་མིན་འདུ་ཤེས་མི་དམིགས་ཤིང༌། །རྣམ་པར་ཤེས་པ་མ་ཡིན་སེམས་པ་མི་དམིགས་ལ། །ཆོས་ཀུན་སྐྱེ་མེད་སྟོང་པའི་ཚུལ་དུ་རབ་ཤེས་པ། །འདི་ནི་ཤེས་རབ་ཕ་རོལ་ཕྱིན་མཆོག་སྤྱོད་པ་ཡིན། །[༣༠] ལ་ལས་གང་གཱའི་ཀླུང་གི་བྱེ་སྙེད་ཞིང་རྣམས་ན། །སེམས་ཅན་ཇི་སྙེད་འཁོད་ཀུན་དགྲ་བཅོམ་ཉིད་བཏུལ་བས། །གང་གིས་ཤེས་རབ་ཕ་རོལ་ཕྱིན་འདི་ཡིག་བྲིས་ཏེ། །སེམས་ཅན་མཆོག་ལ་གླེགས་བྱིན་བསོད་ནམས་ཁྱད་པར་འཕགས། །[༣༡] ཅི་ཕྱིར་ཞེ་ན་སྨྲ་མཆོག་དེ་དག་འདིར་བསླབས་ནས། །ཆོས་རྣམས་མཐའ་དག་སྟོང་པ་ཉིད་དུ་འདིར་སྟོན་བྱེད། །དེ་ཐོས་ཉན་ཐོས་མྱུར་དུ་རྣམ་པར་གྲོལ་ལ་རེག །རང་རྒྱལ་བྱང་ཆུབ་དང་ནི་སངས་རྒྱས་བྱང་ཆུབ་རེག །[༣༢] མྱུ་གུ་མེད་པར་འཇིག་རྟེན་སྡོང་འབྱུང་ཡོད་མེད་ན། །དེ་ལ་ཡལ་འདབ་མེ་ཏོག་འབྲས་བུ་ག་ལ་འབྱུང༌། །བྱང་ཆུབ་སེམས་མེད་རྒྱལ་འབྱུང་༣༣འཇིག་རྟེན་ཡོད་མེད་ན། །འབྲས་བུ་བརྒྱ་བྱིན་ཚངས་པ་ཉན་ཐོས་ག་ལ་འབྱུང༌། །[༣༣] ཉི་མའི་དཀྱིལ་འཁོར་གང་ཚེ་འོད་ཀྱི་དྲ་བ་འགྱེད།༣༤ །དེ་ཚེ་སེམས་ཅན་ལས་བྱེད་བརྩོན་པ་དེ་༣༥བཞིན་དུ། །མཁས་པ་ཤེས་ཕྱིར་འཇིག་རྟེན་བྱང་ཆུབ་སེམས་བྱུང་ན། །ཡེ་ཤེས་ཀྱིས་ནི་སེམས་ཅན་ཡོན་ཏན་ཆོས་དང་ལྡན། །[༣༤] དཔེར་ན་མ་དྲོས་མཚོ་ལ་ཀླུ་བདག་མེད་གྱུར་ན། །འཛམ་བུའི་གླིང་འདིར་ཆུ་ཀླུང་འབབ་པར་ག་ལ་འགྱུར། །ཆུ་ཀླུང་མེད་ན་མེ་ཏོག་འབྲས་བུ་འབྱུང་མི་འགྱུར། །རྒྱ་མཚོ་ལ་ཡང་རིན་ཆེན་གཟུགས་མང་མེད་པར་འགྱུར། །[༣༥] དེ་བཞིན་འདིར་ཡང་བྱང་ཆུབ་སེམས་མེད་བདེ་གཤེགས་ཀྱི། །ཡེ་ཤེས་འཇིག་རྟེན་འདི་དག་ཀུན་དུ་ག་ལ་འབྱུང༌། །ཡེ་ཤེས་མེད་ན་ཡོན་ཏན་འཕེལ་མེད་བྱང་ཆུབ་མེད། །རྒྱ་མཚོ་འདྲ་བའི་སངས་རྒྱས་ཆོས་ཀྱང་མེད་པར་འགྱུར། །[༣༦] འཇིག་རྟེན་འདི་ན་སྣང་བྱེད་སྲོག་ཆགས་ཇི་སྙེད་པ། །ཀུན་གྱིས་སྣང་བར་བྱ་ཕྱིར་འོད་རྣམས་ཕྱུང་བ་བས། །ཉི་མའི་དཀྱིལ་འཁོར་འོ་ཟེར་གཅིག་ཕྱུང་ཆེས་མཆོག་སྟ།ེ །སྣང་བྱེད་ཚོས་ཀྱི་འོད་རྣམས་ཀུན་གྱིས་ཆར་མི་ཕོད། །[༣༧] ཉན་ཐོས་ཚོགས་རྣམས་ཇི་སྙེད་སྦྱིན་དང་ཚུལ་ཁྲིམས་དང༌། །བསྒོམ་༣༦དང་རབ་ཏུ་ལྡན་པའི་བསོད་ནམས་ཚོགས་བསྐྱེད་པའང༌། །བྱང་ཆུབ་སེམས་དཔའི་༣༧རྗེས་སུ་ཡི་རང་སེམས་གཅིག་ལ། །ཉན་ཐོས་ཚོགས་ཀྱི་བསོད་ནམས་ཕུང་པོས་ཆར་མི་ཕོད། །[༣༨] འདས་དུས་སྔོན་གྱི་སངས་རྒྱས་བྱེ་བ་ཁྲག་ཁྲིག་གང༌། །ཞིང་མང་མཐའ་ཡས་བྱེ་སྟོང་དག་ན་གང་བཞུགས་དང༌། །གང་ཡང་མྱ་ངན་འདས་པ་༣༨འཇིག་རྟེན་མགོན་པོ་རྣམས། །སྡུག་བསྔལ་ཟད་པར་བྱ་ཕྱིར་རིན་ཆེན་ཆོས་སྟོན་པ། །[༣༩] དང་པོ་༣༩བྱང་ཆུབ་མཆོག་ཏུ་ཐུགས་༤༠བསྐྱེད་བསྐྱེད་པ་ནས། །རྣམ་པར་འདྲེན་པ་རྣམས་ཀྱི་དམ་ཆོས་ཟད་ཀྱི་དུས། །དེ་བར་རྒྱལ་བ་དེ་དག་བསོད་ནམས་གང་ཡིན་པ། །ཕ་རོལ་ཕྱིན་དང་ལྡན་དང་སངས་རྒྱས་ཆོས་གང་དང༌། །[༤༠] གང་ཡང་སངས་རྒྱས་སྲས་རྣམས་དང་ནི་ཉན་ཐོས་དང༌། །སློབ་དང་མི་སློབ་དགེ་བ་ཟག་བཅས་ཟག་མེད་པ། །བསྡུས་ནས་བྱང་ཆུབ་སེམས་དཔའ་རྗེས་སུ་ཡི་རང་ཞིང༌། །འགྲོ་བའི་དོན་རྒྱུ་བྱང་ཆུབ་ཕྱིར་ནི་ཐམས་ཅད་བསྔོ། །[༤༡] ཡོངས་བསྔོ་གལ་ཏེ་སེམས་སུ་འདུ་ཤེས་འབྱུང་འགྱུར་ཞིང་། །བྱང་ཆུབ་འདུ་ཤེས་ཡོངས་བསྔོ་སེམས་ཅན་འདུ་ཤེས་ན། །འདུ་ཤེས་ཕྱིར་ན་ལྟ་གནས་སེམས་ནི་གསུམ་ལ་ཆགས། །དམིགས་པ་ཡོད་པས་ཡོངས་སུ་བསྔོ་༤༡བར་ཆུད་མ་ཡིན། །[༤༢] གལ་ཏེ་འདི་ལྟར་ཆོས་འདི་འགགས་ཤིང་ཟད་པ་དང༌། །གང་དུ་ཡོངས་སུ་བསྔོ་བ་དེ་ཡང་ཟད་པ་དང༌། །ཆོས་ཀྱིས་ཆོས་ལ་ནམ་ཡང་མི་བསྔོ་ཤེས་གྱུར་ན། །དེ་ལྟར་རབ་ཏུ་ཤེ་པས་ཡོངས་སུ་བསྔོས་པ་ཡི། །[༤༣] གལ་ཏེ་མཚན་མར་བྱེ་ན་དེ་ནི་བསྔོ་མ་ཡིན། །ཇི་༤༢སྟེ་མཚན་མ་མེད་ན་བྱང་ཆུབ་བསྔོ་བ་ཡིན། །ཇི་ལྟར་དུག་དང་འདྲེས་པའི་ཁ་ཟས་བཟང་ཟ་བ། །དཀར་པོའི་ཆོས་ལ་དམིགས་པའང་དེ་འདྲར་རྒྱལ་བས་གསུངས། །[༤༤] དེ་ལྟས་འདི་ལྟར་ཡོངས་སུ་བསྔོ་བ་བསླབ་བྱ་སྟེ། །ཇི་ལྟར་རྒྱལ་བ་དེ་དག་དགེ་བ་དེ་མཁྱེན་པའི། །རྣམ་པ་གང་ཡིན་འབྱུང་གང་མཚན་ཉིད་གང་ཡིན་ལ།༤༣ །རྗེས་སུ་ཡི་རང་དེ་ལྟ་དེ་ལྟར་ཡོངས་སུ་བསྔོ། །[༤༥] དེ་ལྟར་བསོད་ནམས་བྱང་ཆུབ་ཡོངས་སུ་བསྔོ་བྱེད་ན། །དུག་མེད་སངས་རྒྱས་མི་སྤོང་རྒྱལ་བས་གསུངས་པ་སྨྲ། །དེ་ལྟར་ཡོངས་བསྔོ་དཔའ་བོ་འཇིག་རྟེན་དམིགས་ཅན་གྱི།༤༤ །བྱང་ཆུབ་སེམས་དཔའ་ཇི་སྙེད་ཐམས་ཅད་ཟིལ་གྱིས་གནོན། །[༤༦] དམུས་ལོང་དམིགས་བུ་མེད་པ་བྱེ་བ་ཁྲག་ཁྲིག་རྣམས། །ལམ་ཡང་མི་༤༥ཤེས་གྲོང་ཁྱེར་འཇུག་པར་ག་ལ་འགྱུར། །ཤེས་རབ་མེད་ན་མིག་མེད་ཕ་རོལ་ཕྱིན་ལྔ་འདི། །དམིགས་བུ་མེད་པས་བྱང་ཆུབ་རེག་པར་ནུས་མ་ཡིན། །[༤༧] གང་ཚེ་ཤེས་རབ་ཀྱིས་ནི་རབ་ཏུ་ཟིན་གྱུར་༤༦ན། །དེ་ཚེ་མིག་རྙེད་གྱུར་ཅིང་འདི་ཡི་མིང་ཐོབ་བོ།༤༧ །དཔརེ་ན་རི་མོའི་ལས་ནི་ཡོངས་ཟིན་མིག་མེད་པ། །ཇི་སྲིད་མིག་མ་བྲིས་༤༨པས་རྔན་པ་མི་ཐོབ་༤༩བཞིན། །[༤༨] གང་ཚེ་འདུས་བྱས་འདུས་མ་བྱས་དང་དཀར་ནག་ཆོས། །ཤེས་རབ་རྣམ་པར་བཤིག་ནས་རྡུལ་ཙམ་མི་དམིགས་ཚེ། །འཇིག་རྟེན་དག་ན་ཤེས་རབ་ཕ་རོལ་ཕྱིན་གྲངས་འགྲོ། །ནམ་མཁའ་གང་ལའང་ཅུང་ཟད་མི་གནས་དེ་དང་འདྲ། །[༤༩] གལ་ཏེ་བདག་ནི་རྒྱལ་བའི་ཤེས་རབ་སྤྱད་བྱ་ཞིང༌། །སེམས་ཅན་སྡུག་བསྔལ་རེག་པ་ཁྲག་ཁྲིག་མང་དགྲོལ་སེམས། །སེམས་ཅན་འདུ་ཤེས་ཡོངས་རྟོག་བྱང་ཆུབ་སེམས་དཔའ་སྟེ།༥༠ །འདི་ནི་ཤེས་རབ་ཕ་རོལ་ཕྱིན་མཆོག་སྤྱོད་མ་ཡིན། །[༥༠] བྱང་ཆུབ་སེམས་དཔའ་གང་ཞིག་སྔོན་ཆད་སྤྱོདཔའི་ཚེ།༥༡ །ཕ་རོལ་ཕྱིན་འདིར་སྤྱོད་༥༢པ་མཁས་པ་སོམ་ཉི་མེད། །ཐོས་མ་ཐག་ཏུ་དེས་༥༣ནི་སྟོན་པའི་འདུ་ཤེས་སྐྱེད།༥༤ །དེས་ནི་བྱང་ཆུབ་ཞི་བ་མྱུར་དུ་རྟོགས་པར་འགྱུར། །[༥༡] སྔོན་སྤྱད་༥༥ཚེ་ན་སངས་རྒྱས་ཁྲག་ཁྲིག་བཀུར་བྱས་ཀྱང༌། །རྒྱལ་བའི་ཤེས་རབ་ཕ་རོལ་ཕྱིན་ལ་མ་དད་ན། །ཐོས་ནས་བློ་ཆུང་དེ་ཡིས་འདི་ནི་སྤོང་༥༦བྱེད་དེ། །སྤངས་ནས་སྐྱབས་མེད་གྱུར་པ་དེ་ནི་མནར་མེད་འགྲོ། །[༥༢] དེ་ལྟ་བས་ན་གལ་ཏེ་སངས་རྒྱས་ཡི་ཤེས་མཆོག །རེག་པར་འདོད་ན་རྒྱལ་བའི་ཡུམ་འདིར་དད་པར་གྱིས། །དཔེར་ན་ཚོང་པ་རིན་ཆེན་གླིང་དུ་སོང་ནས་ནི། །ཟོང་ཟད་སླར་ལོག་ལྟ་བུར་གྱུར་ན་མི་རུང་ངོ༌། །[༥༣] གཟུགས་ཀྱི་དག་པ་འབྲས་བུ་དག་པར་རིག་པར་བྱ། །འབྲས་བུ་གཟུགས་དག་ཐམས་ཅད་མཁྱེན་ཉིད་དག་པར་འགྱུར། །ཐམས་ཅད་མཁྱེན་ཉིད་འབྲས་བུ་དག་དང་གཟུགས་དག་པ། །ནམ་མཁའི་ཁམས་དང་མཚུངས་ཏེ་དབྱེར་མེད་གཅད་དུ་མེད། །[༥༤]
དཔའ་བོ་གར་སྤྱོད་ཤེས་རབ་ཕ་རོལ་ཕྱིན་པ་ཡིས། །ཁམས་གསུམ་ཡང་དག་འདས་ལ་རྣམ་པར་གྲོལ་བའང་མིན། །ཉོན་མོངས་བསལ་བར་གྱུར་ཀྱང་སྐྱེ་བ་སྟོན་པར་བྱེད། །རྒ་དང་ན་༥༧དང་འཆི་བ་མེད་ཀྱང་འཆི་འཕོ་སྟོན། །[༡] འགྲོ་བ་འདི་དག་མིང་དང་གཟུགས་ཀྱི་འདམ་ལ་ཆགས། །རླུང་གི་འཁོར་ལོ་ལྟ་བུའི་འཁོར་བའི་འཁོར་ལོར་འཁྱམ།༥༨ །འགྲོ་བ་འཁྲུལ་པ་རི་དྭགས་རྒྱར་ཆུད་འདྲར་ཤེས་ནས། །ཤེས་རབ་ལྡན་པ་མཁའ་ལ་བྱ་བཞིན་རྣམ་པར་རྒྱུ། །[༢] སྤྱོད་པ་ཡོངས་དག་གང་ཞིག་གཟུགས་ལ་མི་སྤྱོདཅིང༌། །རྣམ་ཤེས་འདུ་ཤེས་ཚོར་བ་སེམས་པར་མི་སྤྱོད་ན། །དེ་ལྟར་སྤྱོད་པ་ཆགས་པ་ཐམས་ཅད་ཡོངས་སྤོང་ཞིང༌། །ཆགས་ལས་རྣམ་གྲོལ་བདེ་གཤེགས་རྣམས་ཀྱི་ཤེས་རབ་སྤྱོད། །[༣] དེ་ལྟར་སྤྱོད་པའི་བྱང་ཆུབ་སེམས་དཔའ་མཁས་གསལ་བ། །ཆགས་པ་བཅད་ནས་འགྲོ་ལ་ཆགས་པ་མེད་པར་འགྲོ། །ཉི་མ་སྒྲ་གཅན་གཟའ་བྲལ་ལྷང་ངེར་འདུག་པ་དང༌། །མེ་བཏང་རྩྭ་དང་ཤིང་དང་ནགས་ཚལ་སྲེག་༥༩པ་བཞིན། །[༤] ཆོས་རྣམས་ཐམས་ཅད་རང་བཞིན་དག་ཅིང་ཡོངས་དག་པར། །བྱང་ཆུབ་སེམས་དཔའ་ཤེས་རབ་ཕ་རོལ་ཕྱིན་ལྟ་ན། །བྱེད་པ་པོ་ཡང་མི་དམིགས་ཆོས་ཀུན་མི་དམིགས་ཏེ། །འདི་ནི་ཤེས་རབ་ཕ་རོལ་ཕྱིན་མཆོག་སྤྱོད་པ་ཡིན། །[༥]
འཕགས་པ་ཤེས་རབ་ཀྱི་ཕ་རོལ་ཏུ་ཕྱིན་པ་སྡུད་པ་ཚིགས་སུ་བཅད་པའི་ཊཱི་ཀ་ཡིད་བཞིན་གྱི་ནོར་བུ་རིན་པོ་ཆེ་ལྟ་བུ་ཕ་རོལ་ཏུ་ཕྱིན་པ་རྒྱ་མཚོའི་སྡེ་ཞེས་བྱ་བ་བཞུགས་སོ།།
ཚོགས་གཉིས་ལྷུན་པོའི་དཔལ་ལས་གྲུབ་པ་རྡོ་རྗེའི་སྐུ། །
ཚངས་དབྱངས་ལྟ་བུར་ཡན་ལག་དྲུག་ཅུའི་སྒྲ་སྒྲོགས་གསུང༌། །
ཟབ་ཅིང་རྒྱ་ཆེ་གཏིང་དཔག་དཀའ་བ་རྒྱལ་བའི་ཐུགས། །
མངའ་ཞིང་མཆོག་གྱུར་ཐུབ་ཆེན་སེང་གེ་དེ་ཞབས་འདུད། །
རྒྱལ་བའི་དགོངས་པ་ཟབ་ཡངས་ནམ་མཁའ་ཡི། །
སྡེ་སྣོད་རྒྱ་མཚོའི་ཆུ་གཏེར་ཐམས་ཅད་ལས། །
རྨད་བྱུང་ཤེས་རབ་ཕ་རོལ་ཕྱིན་པའི་མཆོག །
དོན་རྟོགས་བརྒྱུད་པའི་བླ་མ་རྣམས་ལ་འདུད། །
དུས་གསུམ་བདེ་བར་གཤེགས་ཀུན་བགྲོད་པའི་ལམ། །
ཐེག་མཆོག་དམ་ཆོས་བརྒྱད་ཁྲི་བཞི་སྟོང་ལས། །
རིན་ཆེན་ལྟ་བུའི་ཤེས་རབ་ཕ་རོལ་ཕྱིན། །
སྙིང་པོ་འདི་ལ་སྔོན་ཆད་མཁས་འདོད་ཀྱིས། །
མ་ཤེས་ཐེག་མཆོག་དོན་འདི་མ་རྙེད་དེ། །
དེ་ལྟར་རྙེད་དཀའི་དོན་མཆོག་འདི་ཉིད་ལ། །
བདག་འདྲའི་སེམས་དཔའ་རང་བྱུང་རྡོ་རྗེ་ཡིས། །
དོན་མཆོག་ཚིག་འདི་མ་ནོར་འབྲི་བར་བྱ། །
དེ་ལ་མདོ་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ལ། བཤད་ལུགས་གཉིས་ཡོད་པ་ལས། འདི་ནི་རྣལ་འབྱོར་པ་ཀུ་སུ་ལུ་པའི་བཤད་ལུགས་ཀྱིས། ཉམས་སུ་མྱོང་བ་ལ་བརྟེན་ཏེ་དོན་ཡང་དག་པར་སྟོན་པ་ཡིན་ནོ། །
དེ་ལ་ཡོན་ཏན་རིན་པོ་ཆེ་སྡུད་པ་ལས། སྔོན་དུ་འགྲོ་བ་སྤྱི་དང་རང་གི་མཚན་ཉིད་མདོར་བསྡུས་པ་གཅིག་བསྟན་ཏེ་དེ་ལ། དང་པོ་ཡང་དག་པར་རྫོགས་པའི་སངས་རྒྱས་ཀྱིས་བྱང་ཆུབ་ཏུ་ཐུགས་བསྐྱེད་ནས། བར་དུ་བསྐལ་པ་གྲངས་མེད་པ་གསུམ་དུ་ཚོགས་བསགས་ཤིང༌། མཐར་མངོན་པར་རྫོགས་པར་སངས་རྒྱས་ཏེ། འཁོར་བ་མ་སྟོངས་ཀྱི་བར་དུ་སེམས་ཅན་གྱི་དོན་བསམ་གྱིས་མི་ཁྱབ་ཅིང༌། ལྷུན་གྱིས་གྲུབ་པ་རྒྱུན་མི་འཆད་པར་མཛད་པའོ། །སྟོན་པའི་དམ་ཆོས་དེའི་ཞལ་ནས་གསུངས་པའི་ཆོས་ཐམས་ཅད་བསྡུ་ན་དུར་འདུ་ཞེ་ན། ལུང་གི་ཆོས་དང༌། རྟོགས་པའི་ཆོས་གཉིས་སུ་འདུས་ཏེ། དེ་ལྟར་ཡང་མངོན་པ་མཛོད་ལས།
སྟོན་པའི་དམ་ཆོས་རྣམ་གཉིས་ཏེ། །
ལུང་དང་རྟོགས་པའི་བདག་ཉིད་ཅན། །
ཞེས་བཤད་དོ། །ལུང་གི་ཆོས་ལ་ཡང་གཉིས་ཏེ། བཀའ་དང་བསྟན་བཅོས་གཉིས་སུ་འདུས། དེ་ལྟར་ཡང་དགོངས་པ་ངེས་པར་འགྲེལ་པ་ལས།
ཆོས་རྣམས་ཐམས་ཅད་བཀའ་དང་བསྟན་བཅོས་གཉིས་སུ་འདུས། །
ལེགས་པར་གསུངས་དང་དེའི་དགོངས་འགྲེལ་དང༌། །
ཞེས་གསུངས་སོ། །དེ་ཡང་འདིར་བཀའི་དབང་དུ་བྱས་ན། དོན་རྣམ་པ་གསུམ་གྱིས་ཤེས་པར་བྱ་སྟེ། བཀའ་ཡི་མཚོན་བྱ་དང༌། བཀའ་ཡི་མཚན་ཉིད་དང༌། བཀའ་ཡི་མཚན་གཞིའི་རབ་ཏུ་དབྱེ་བའོ། །དང་པོ་ལ་གསུམ་ལས། ཉོན་ཅིག་ཅེས་པ་ལ་སོགས་པའི་བཀའ་བསྩལ་ཏོ། །ཞེས་པས་བཀའ་ཡང་འདོད། ཡང་ན་གཉིས་པ་ནི་ངག་གང་ཞིག་དངོས་སུ་སངས་རྒྱས་ཉིད་ཀྱིས་བདག་གི་རྐྱེན་ལས་ཆོས་ཀྱི་སྡེ་སྣོད་བསམ་གྱིས་མི་ཁྱབ་པ་གསུངས་ཞེས་པ་ལའང་འཇུག་པའོ། །
གསུམ་པ་ལ་དབྱེ་སྒོ་དུ་མ་ཞིག་ཡོད་པ་ལས་དེ་དག་ཀྱང་གང་ཞེ་ན། དུས་ཀྱི་སྒོ་ནས་དབྱེ་བ། བདག་རྐྱེན་གྱི་སྒོ་ནས་དབྱེ་བ། བརྗོད་བྱའི་སྒོ་ནས་དབྱེ་བ། རྗོད་བྱེད་ཀྱི་སྒོ་ནས་དབྱེ་བ། མཆོག་དམན་གྱི་སྒོ་ནས་དབྱེ་བ། གཉེན་པོའི་སྒོ་ནས་དབྱེ་བ། རྒྱུ་འབྲས་ཀྱི་སྒོ་ནས་དབྱེ་བ་སྟེ། དང་པོ་དུས་ཀྱི་སྒོ་ནས་དབྱེ་བ་ལ་རྣམ་པ་གསུམ་སྟེ།
དང་པོར་ཆོས་ཀྱི་འཁོར་ལོ་བསྐོར་བའི་དུས་དང༌། བར་པ་དང༌། ཐ་མས་བསྐོར་བའི་ཚུལ་དང་རྣམ་པ་གསུམ་མོ། །དེ་ལ་ཡང་ཆོས་ཀྱི་འཁོར་ལོ་བསྐོར་བའི་ཚུལ་བསམ་གྱིས་མི་ཁྱབ་པ་ཡོད་ཀྱང༌། བཀའ་དང་པོ་ནི་བདེན་པ་བཞིའི་ཆོས་ཀྱི་འཁོར་ལོ་བསྐོར་བ་ཞེས་ཏེ། དམ་པའི་ཆོས་འདུལ་བའི་སྡེ་སྣོད་རྣམས་སོ། །བཀའ་བར་པ་ནི་མཚན་ཉིད་མེད་པའི་ཆོས་ཀྱི་འཁོར་ལོ་བསྐོར་བ་སྟེ། སྡེ་སྣོད་ལས། དམ་པའི་ཆོས་མདོ་སྡེའི་སྡེ་སྣོད་དེ། བཀའ་ཐ་མ་དོན་དམ་རྣམ་པར་ངེས་པའི་འཁོར་ལོ་བསྐོར་བ་སྟེ་དམ་པའི་ཆོས་མངོན་པའི་སྡེ་སྣོད་དོ། །
གཉིས་པ་བདག་རྐྱེན་གྱི་སྒོ་ནས་དབྱེ་བ་ལ་གསུམ་སྟེ།
དེ་ལ་ཡང་བཀའ་ཡིན་པས། ཞལ་ནས་གསུངས་པའི་བཀའ། བྱིན་གྱིས་བརླབས་པའི་བཀའ། རྗེས་སུ་གནང་བའི་བཀའ་སྟེ་གསུམ་མོ། །དེ་ལ་དང་པོ་ནི་བཅོམ་ལྡན་འདས་ཐུབ་པའི་དབང་པོ་དེ་ཉིད་ཀྱི་ཞལ་ནས་གསུངས་པ་དེ་ལ་བཀའ་ཞེས་བྱའོ། །གཉིས་པ་ནི། བཅོམ་ལྡན་འདས་ཉིད་ཀྱི་བྱིན་གྱིས་བརླབས་ཀྱིས་ཤིང་བུའམ་རྡེའུ་ལ་སོགས་པ་ལ་སྒྲ་གྲགས་ཀྱང་བཀའ་ཞེས་བྱའོ། །གསུམ་པ་ནི། དེ་བཞིན་གཤེགས་པ་ཉིད་ཀྱི་འཁོར་ཉན་ཐོས་ཆེན་པོ་མཆོག་བརྒྱད་ལ་སོགས་པ་དང༌། གཞན་ཡང་བྱང་ཆུབ་སེམས་དཔའ་སྤྱན་རས་གཟིགས་དབང་ཕྱུག་ལ་སོགས་པ་ཤོད་ཅིག་ཅེས་གནང་བ་བྱིན་ཏེ། དེ་དག་གི་གསུངས་པ་དེ་ཡང་བཀར་འགྲོ་བའོ། །བཀའ་ལ་ཡང༌། བརྗོད་བྱའི་སྒོ་ནས་དབྱེ་བ་ལ་གཉིས་ཏེ། དྲང་བའི་དོན་གྱི་བཀའ་དང༌། ངེས་པའི་དོན་གྱི་བཀའོ། །དང་པོ་ལ་ནི་འདུལ་བ་ལ་སོགས་པ་ནི་དྲང་དོན་གྱི་བཀའ་ཞེས་བྱའོ། །འབུམ་ལ་སོགས་ཏེ་ཤེས་རབ་ཀྱི་ཕ་རོལ་ཏུ་ཕྱིན་པ་རྣམས་ལ་ནི་ངེས་པ་དོན་གྱི་བཀའ་ཞེས་བྱ་བའོ། །རྗོད་བྱེད་ཀྱི་སྒོ་ནས་དབྱེ་ན་མདོ་སྡེ་ལ་སོགས་ཏེ་གསུང་རབ་ཡན་ལག་བཅུ་གཉིས་རྣམས་སོ། །མཆོག་དམན་གྱི་སྒོ་ནས་དབྱེ་བ་ནི་གཉིས་ཏེ། མཆོག་ཐེག་པ་ཆེན་པོའི་བཀའ་དང༌། དམན་པ་ཐེག་པ་ཆུང་ངུའི་བཀའོ། །
གཉེན་པོའི་སྒོ་ནས་དབྱེ་ན་སྡེ་སྣོད་གསུམ་གསུངས་ཏེ། འདོད་ཆགས་ཀྱི་གཉེན་པོར་འདུལ་བའི་སྡེ་སྣོད། ཞེ་སྡང་གི་གཉེན་པོར་མདོ་སྡེའི་སྡེ་སྣོད། གཏི་མུག་གི་གཉེན་པོར་མངོན་པའི་སྡེ་སྣོད། དེ་ལས་བྱུང་བའི་ཆོས་ཀྱི་སྒོ་མོ་བརྒྱད་ཁྲི་བཞི་སྟོང་ཉོན་མོངས་པ་བརྒྱད་ཁྲི་བཞི་སྟོང་གི་གཉེན་པོར་གསུངས་པ་རྣམས་སོ། །རྒྱུ་འབྲས་ཀྱི་སྒོ་ནས་དབྱེ་ན་གཉིས་ཏེ། རྒྱུ་ལམ་དུ་བྱ་བ་མདོ་སྡེའི་བཀའ་དང༌། འབྲས་བུ་ལམ་དུ་བྱེད་པ་རྒྱུད་སྡེའི་བཀའོ། །རྒྱུ་ལམ་དུ་བྱེད་པ་ནི་ཕ་རོལ་ཏུ་ཕྱིན་པ་ལྔ་དག་ལ་བསྟེན་ཏེ། ཤེས་རབ་ཀྱི་ཕ་རོལ་ཏུ་ཕྱིན་པ་ཚོལ་བའི་འདོད་ལུགས་ཡོད་དེ། ཤེས་རབ་ཀྱི་ཕ་རོལ་ཏུ་ཕྱིན་པ་འདི་ཉིད་ལས།
སྦྱིན་དང་ཚུལ་ཁྲིམས་བཟོད་དང་དེ་བཞིན་བརྩོན་འགྲུས་དང༌། །
བསམ་གཏན་ཤེས་རབ་བྱང་ཆུབ་ཡོངས་སུ་བསྔོ་བར་གྱིས། །
ཞེས་གསུངས་སོ། །འབྲས་བུ་ལམ་དུ་བྱེད་པའི་འདོད་ལུགས་ནི། ཤེས་རབ་ཉིད་ལ་བརྟེན་ནས་ཕ་རོལ་ཏུ་ཕྱིན་པ་ལྔ་དག་གྲུབ་པར་འདོད་དོ། །དེ་རྣམས་ཀྱིས་སྤྱིའི་མཚན་ཉིད་རྣམ་པར་བཞག་པ་ཙམ་བསྟན་ནས། རང་གི་དབྱེ་བ་ནི་གང་ཞེ་ན། འདི་བཀའ་རྣམ་པ་གསུམ་ལས། ཞལ་ནས་གསུངས་པའི་བཀའ་སྟེ། དབུགས་ཐོག་གཅིག་ལས་གསུངས་སོ། །བརྗོད་བྱའི་དབང་དུ་བྱས་ན་ངེས་པའི་དོན་ནོ། །རྗོད་བྱེད་ཀྱི་དབང་དུ་བྱས་ན་ཚིགས་སུ་བཅད་པའི་སྡེའོ། །མཆོག་དང་དམན་པ་གཉིས་ཀྱི་ནང་ནས་མཆོག་གོ །གཉེན་པོ་གསུམ་ལས་མདོ་སྡེའོ། །རྒྱུ་འབྲས་གཉིས་ལ། རྒྱུའི་དུས་རྣམ་པ་གསུམ་ལས། བཀའ་བར་པ་མཚན་ཉིད་མེད་པའི་ཆོས་ཀྱི་འཁོར་ལོ་བསྐོར་བ་སྟེ། རང་གི་མཚན་ཉིད་མདོར་བསྡུས་པའོ། །དེ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་སྟོན་པར་བྱེད་པ་ལས།
ཞེས་གསུངས་ཏེ། དང་པོ་ནི་རྒྱ་གར་སྐད་དུ་ཞེས་པ་ནས། ཕྱག་འཚལ་ལོ་ཞེས་པའི་བར་གྱིས་ནི། ཀླད་ཀྱི་དོན་མཚན་ཕུན་སུམ་ཚོགས་ཏེ། རྒྱ་གར་སྐད་ལ་དབྱེ་ན། སྐད་རིགས་བཞི་སྟེ། བཞིའི་ནང་ནས་ཁྱད་པར་དུ་འཕགས་པ་སཾ་སྐྲྀ་ཏ་ལྷའི་སྐད་ཡིན་ཏེ། དེ་ལ་ཡང་འདིའི་དབང་དུ་བྱས་ན། རྒྱ་ཞེས་བྱ་བ་ནི་ཉོན་མོངས་པ་དུག་རྣམ་པ་ལྔའི་རྒྱའོ། །གར་ཞེས་བྱ་བ་ནི། དེ་དག་ལས་གར་བའི་ཕྱིར་ན། གར་ཞེས་བྱ་བ་ཡིན་ལ། སྐད་དུ་ནི་གཞན་དག་སྐད་རིགས་ཐམས་ཅད་ལས་ཁྱད་པར་དུ་འཕགས་པས་སཾ་སྐྲྀ་ཏ་ལྷའི་སྐད་ཡིན་པས་ན་སྐད་དུ་ཞེས་བྱའོ། །དེ་ལ་ཡང་སཾ་སྐྲྀ་ཏ་ལྷའི་སྐད་གང་ཡིན་ཞེ་ན། ཨརྱ་པྲཛྙཱ་པ་ར་མི་ཏཱ་སཉྩ་ཡ་གཱའ་ཐཱ། ཞེས་པ་སྟེ། དེ་ཡང་འདི་སྨོས་པ་ལ་དགོས་ཆེད་ཅི་ཡོད་ཞེ་ན། རྒྱ་གར་སྐད་ཀླད་དུ་སྨོས་པའི་དགོས་ཆེད་དང༌། རྒྱ་གར་སྐད་ཁུངས་བཙུན་པའི་དགོས་ཆེད་དང༌། སཾ་སྐྲྀ་ཏ་ལྷའི་སྐད་ལ་བག་ཆགས་འཇོག་པའི་དགོས་ཆེད་དོ། །
དེ་ལ་བོད་སྐད་ཞེས་པ་ནི། སཾ་སྐྲྀ་ཏ་ལྷའི་སྐད་དེ་ཉིད་ལས་བསྒྱུར་ཏེ་བཤད་པར་བྱེད་དོ། །ཇི་ལྟར་དུ་བསྒྱུར་ཞེ་ན། མཚན་གྱི་དོན་ནས་བཟུང་སྟེ། ཡོངས་སུ་རྫོགས་པའི་བར་གྱིས་སོ། །མཚན་ཉིད་བསྒྱུར་ན་ཨརྱ་ཞེས་པ་ནི་འཕགས་པ། པྲ་ཛྙ་ཞེས་པ་ཤེས་རབ། པཱ་ར་མི་ཏ་ཞེས་པ་ནི་ཕ་རོལ་ཏུ་ཕྱིན་པ་སཉྩ་ཞེས་པ་ནི་སྡུད་པ། ཡ་གཱ་ཐཱ་ཞེས་པ་ནི་ཚིགས་སུ་བཅད་པའོ། །དེ་རྣམས་བསྡུས་ན་འཕགས་པ་ཤེས་རབ་ཀྱི་ཕ་རོལ་ཏུ་ཕྱིན་པ་སྡུད་པ་ཚིགས་སུ་བཅད་པ་ཞེས་བྱའོ། །
དེ་ལ་ཡང་མཚན་འདོགས་པའི་ཚུལ་གྱིས་དབྱེ་བ་དང༌། བྱེ་བྲག་ཏུ་བཏགས་པ་ངོས་བཟུང་བའོ། །སྤྱིར་མཚན་འདོགས་པའི་རྒྱུ་མཚན་ནི། དཔེ་ལ་མཚན་དུ་བཏགས་པ་ས་ལུ་ལྗང་པའི་མདོ་ལྟ་བུ། ཤླཽ་ཀ་ལ་མཚན་དུ་བཏགས་པ་འབུམ་དང་ཉི་ཁྲི་ལྟ་བུ། ལེའུ་ལ་མཚན་དུ་བཏགས་པ་ཡང་ལེའུ་བརྒྱད་པ་ལྟ་བུ། བམ་པོ་ལ་བཏགས་པ་བམ་པོའམ་ལམ་ལྟ་བུ། གནས་ལ་བཏགས་པ་ལང་ཀར་གཤེགས་པ་ལྟ་བུ། རྩོམ་པ་པོ་ལ་མཚན་དུ་བཏགས་པ་ཚད་མ་ཆོས་མཆོག་ལྟ་བུ། ཞུ་བ་པོ་ལ་མཚན་དུ་བཏགས་པ་བགྲེས་མོས་ཞུས་པའམ། རབ་ཀྱི་རྩལ་གྱི་རྣམ་པར་གནོན་པ་ཞུས་པ་ལྟ་བུའོ། །དེ་ལས་འདི་ནི་དོན་ལ་མཚན་དུ་བཏགས་པའོ། །
ད་ནི་འདི་ཉིད་ཀྱི་མཚན་གྱི་དོན་བཤད་དེ། འཕགས་པ་ཞེས་བྱ་བ་ནི་དུག་རྣམ་པ་ལྔ་ལ་སོགས་པའི་སྐྱོན་རྣམས་སྤངས་ཏེ། ཡོན་ཏན་ཕུན་སུམ་ཚོགས་པ་དང་ལྡན་པས་ན་འཕགས་པའོ། །ཤེས་རབ་ཞེས་བྱ་བ་ནི་གཞན་དག་ལས་ཁྱད་པར་འཕགས་ཏེ། ཀུན་རྫོབ་སྒྱུ་མ་ལྟ་བུ་དང༌། དོན་དམ་ལྟ་བུར་ཤེས་པ་ནི་ཤེས་རབ་བོ། །ཕ་རོལ་ཏུ་ཕྱིན་པ་ནི་འདུ་ཤེས་ཚུ་རོལ་འཁོར་བའི་མཐའ་དང་བྲལ་ནས་ཕ་རོལ་ཏུ་ཕྱིན་པའོ། །སྡུད་པ་ནི་ཡོན་ཏན་རིན་པོ་ཆེ་མཐའ་དག་བསྡུད་པ་སྟེ། རྡོ་ཁབ་ལེན་ལྟ་བུའོ། །ཚིགས་སུ་བཅད་པ་ནི་ལྷུག་པ་མ་ཡིན་པ་དབང་པོ་རྡོ་རྗེའི་ཚིགས་སུ་བཅད་པ་སྟེ། ཚེག་བར་བཅུ་གཅིག་པའོ། །འདི་ལ་ཡང་གཞན་དག་གིས་མཚན་གྱི་དོན་ལ་ངེས་པ་མེད། ཞེས་ཟེར་ན་ངེས་པ་ཡོད་དེ། འདི་ཉིད་ལས།
མིང་ནི་ཡོན་ཏན་རིན་ཆེན་སྡུད་པ་བྱང་ཆུབ་ལམ། །
ལམ་འདི་སེམས་ཅན་ཀུན་གྱིས་ཐོབ་པར་བྱ་ཕྱིར་བཤད། །
ཅེས་གསུངས་ཏེ། འོ་ན་དེ་ལྟར་དུ་རྒྱ་གར་གྱི་སྐད་དང༌། བོད་སྐད་མཚན་དོན་ལ་སོགས་པ་རྣམས་སྨོས་ན་དགོས་ཆེད་ཅི་ཡོད་ཅེ་ན། ལོ་ཙཱ་བའི་དྲིན་དྲན་པའི་དགོས་ཆེད་དང༌། སྒྲ་གདངས་ཀློག་ཤེས་པའི་དགོས་ཆེད་དང༌། རྒྱ་གར་སྐད་ཀླད་དུ་སྨོས་པ་དེ་ལྟ་བུ་མང་པོ་བསགས་པར་གྱུར་ན་ལོ་ཙཱ་ཤེས་པའི་དགོས་ཆེད་ཀྱང་ཡོད་དོ། །དེ་ཡན་ཆད་ནི་མཚན་གྱི་དོན་བསྡུས་པའོ། །འདི་ལས་འགའ་ཞིག་གིས་ལོ་ཙཱ་བ་རྣམས་ཀྱི་ལྷད་ཡིན་ཞེས་སྨོས་ན་ཡང༌། གོང་མ་འགའ་ཞིག་གིས་སྨོས་པའི་རྗེས་སུ་བརྗོད་པ་ཡིན་ནོ། །འཕགས་པ་འཇམ་དཔལ་གཞོན་ནུར་གྱུར་པ་གྱུར་པ་ལ་ཕྱག་འཚལ་ལོ། །ཞེས་བྱ་བ་ནི། བརྗོད་བྱ་དང་མཐུན་པའི་ལོ་པཎ་རྣམས་ཀྱི་ཡི་དམ་ཡིན་པའི་ཕྱིར་ཕྱག་འཚལ་བ་ཡིན་ནོ། །
ད་ནི་ཤེས་རབ་ཀྱི་ཕ་རོལ་ཏུ་ཕྱིན་པ་སྟོན་པར་བྱེད་པ་ལ་རྣམ་པ་གསུམ་སྟེ། མདོ་འབྱུང་བའི་རྒྱུ་གླེང་གཞི་ཕུན་སུམ་ཚོགས་པ་དང༌། གསུངས་པའི་མདོ་རང་བཞིན་ཕུན་སུམ་ཚོགས་པ་དང༌། རང་བཞིན་ཅན་གྱི་མཚན་ཕུན་སུམ་ཚོགས་པའོ། །དང་པོ་༼མདོ་འབྱུང་བའི་རྒྱུ་གླེང་གཞི་ཕུན་སུམ་ཚོགས་པ་༽ནི།
དེ་ནས་ཡང་བཅོམ་ལྡན་འདས་ཀྱིས་འཁོར་བཞི་པོ་དེ་དག་ཡང་དག་པར་རབ་ཏུ་དགའ་བར་མཛད་པའི་ཕྱིར་ཡང་ཤེས་རབ་ཀྱི་ཕ་རོལ་ཏུ་ཕྱིན་པ་འདི་སྟོན་ཅིང༌། དེའི་ཚེ་ཚིགས་སུ་བཅད་པ་འདི་དག་བཀའ་སྩལ་ཏོ། །
ཞེས་གསུངས་ཏེ། དེ་ནས་ཞེས་པ་ནས། བཀའ་སྩལ་ཏོ་ཞེས་པའི་བར་གྱིས། དེ་ནས་ཞེས་པ་ནི་འབུམ་དང་བརྒྱད་སྟོང་པ་ལ་སོགས་པ་གསུངས་པའི་རྗེས་ནས་སོ། །བཅོམ་པ་ནི་བདུད་རྣམ་པ་བཞི་དང༌། ཉོན་མོངས་པ་མཐའ་དག་གོ །དེ་ཡང་ལྷའི་བུའི་བདུད་དང༌། ཉོན་མོངས་པའི་བདུད། འཆི་བདག་གི་བདུད། ཕུང་པོའི་བདུད་ལ་སོགས་པ་བཅོམ་ཞིང༌། ལྡན་པ་ནི་དབང་ཕྱུག་ལ་སོགས་པ་དྲུག་དང་ལྡན་པ་ཡིན་ནོ། །དེ་ཡང༌།
དཔལ་དང་གྲགས་དང་ཡེ་ཤེས་དང༌། །
དབང་ཕྱུག་དང་ནི་གཟུགས་བཟང་དང༌། །
བརྩོན་འགྲུས་ཕུན་སུམ་ཚོགས་ལྡན་པ། །
དྲུག་པོ་དེ་ལ་ལྡན་ཞེས་བརྗོད། །
ཞེས་པས་བཅོམ་ལྡན་འདས་ཀྱིས་དབང་ཕྱུག་ལ་སོགས་པ་ནི་དེ་བཞིན་རྣམ་པར་དག་པ་རྟོག་པའི་བག་ཆགས་མ་ལུས་པས་དབེན་པའི་བདག་ཉིད་ཅན་ཡིན་ཏེ། རང་གཞན་གྱི་དོན་བདེ་བླག་ཏུ་རྩོལ་བའི་ཕྱིར། ཡེ་ཤེས་རྣམ་པ་ལྔ་དང་ལྡན་ཞེས་ཀྱང་བརྗོད་དོ། །གྲགས་པ་དང་དཔལ་ཕུན་སུམ་ཚོགས་པ་གང་ཡིན་པ་ནི། མཉམ་པ་ཉིད་ཀྱི་ཡེ་ཤེས་སོ། །
དེ་ཡང་འགྲོ་བ་མཐའ་དག་གི་དཔལ་དུ་གྱུར་པ་དང་ལྡན་པའི་ཕྱིར་རོ། །དབང་ཕྱུག་དང༌། གཟུགས་བཟང་ཕུན་སུམ་ཚོགས་པ་དག་ནི་དེ་ལས་གཞན་པའི་ཡེ་ཤེས་འབྱུང་གནས་ཉིད་ཡིན་པའི་ཕྱིར། མེ་ལོང་ལྟ་བུར་སྦྱར་ལ། གང་ཡེ་ཤེས་ནི་སོ་སོར་རྟོགས་པ་ཡིན་པ་དང༌། བརྩོན་འགྲུས་ནི་ཕ་རོལ་ཏུ་ཕྱིན་པ་ཉིད་ཀྱིས་བྱ་བ་གྲུབ་པའི་ཡེ་ཤེས་སུ་འགྱུར་རོ། །དེ་ཉིད་ཀྱི་ཕྱིར་དང༌། ལྡན་པ་དང༌། གཞན་དག་ཀྱང་ལྡན་པ་ཡིན་ལ། འདས་པ་ནི་ཚུ་རོལ་ཏུ་འཁོར་བའམ། དེས་མཚོན་པའི་ཉོན་མོངས་པ་བརྒྱད་ཁྲི་བཞི་སྟོང་ཀུན་ལས་འདས་པའོ། །དེ་ལྟ་བུ་ཉིད་ཀྱིས། ཡུལ་ཇི་ལྟ་བུ་ལ་བསྟེན་ཅེ་ན། ལྷ་དང་མི་དང་ལྷ་མ་ཡིན་དང༌། དགེ་བསྙེན་ཕ་མ་དང༌། དགེ་སློང་ཕ་མ་ལ་སོགས་ཏེ་འཁོར་བཞི་པོ་དེ་དག་ཤིན་ཏུ་དགའ་བར་བྱ་བའི་ཕྱིར་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སོགས་ཏེ། ཕ་རོལ་ཏུ་ཕྱིན་པ་དྲུག་པོ་འདི་དག་སྟོན་པའི་དུས་དེའི་ཚེ། དབང་པོ་རྡོ་རྗེའི་ཚིགས་སུ་བཅད་པ་སུམ་བརྒྱ་པོ་འདི་དག་བཀའ་བསྩལ་ཅིང་བསྟན་ཏོ། །
གཉིས་པ་མདོའི་རང་བཞིན་ཕུན་སུམ་ཚོགས་པ་ལ་ལྔ། ཆོས་ལ་འཁོར་གྱི་གཙོ་བོ་ཉན་པར་བསྐུལ་བ་དང༌། དཔེ་དང་དོན་གྱི་སྒོ་ནས་ཆོས་སྟོན་པ་ལ་སྟོན་པས་སངས་རྒྱས་ཉིད་དུ་བསྒྲུབ་པ་དང༌། ཕ་རོལ་ཏུ་ཕྱིན་པ་དྲུག་ལ་ཇི་ལྟར་བསླབ་པ་དང༌། དཔེ་བསྟན་པ་ཆོས་ཀྱི་རང་བཞིན་དང༌། སྟོན་པས་བསྟན་པའི་དོན་བསྡུ་བའོ། །དང་པོ་༼ཆོས་ལ་འཁོར་གྱི་གཙོ་བོ་ཉན་པར་བསྐུལ་བ་༽ནི།
དགའ་དང་གུས་དང་དད་པའི་མཆོག་ནི་ཉེར་བཞག་སྟེ། །
སྒྲིབ་པ་ཉོན་མོངས་བསལ་ནས་དྲི་མ་ལས་འདས་པ། །
འགྲོ་དོན་མངོན་ཞུགས་དེས་པའི་ཤེས་རབ་ཕ་རོལ་ཕྱིན། །
གང་ལ་དཔའ་རྣམས་སྤྱོད་པ་དེ་ནི་མཉན་པར་གྱིས། །[༡]
ཞེས་གསུངས་ཏེ། དགའ་དང་ཞེས་པ་ནས། དེ་ནི་མཉན་པར་གྱིས་ཞེས་པའི་བར་རོ། །དང་པོར་ནི། བཅོམ་ལྡན་འདས་ཉིད་ཀྱིས་འཁོར་བཞི་པོ་དག་ལ་འདི་ལྟ་བུར་ཆོས་ལ་ཉན་པའི་སེམས་ཀྱིས་ཆོས་དང་སྟོན་པ་ལ་དགའ་བ་དང་གུས་པ་ཆེན་པོ་དང༌། ཕ་རོལ་ཏུ་ཕྱིན་པ་འདི་ཉིད་ལ་དད་པའི་མཆོག་ཉེ་བར་བཞག་སྟེ། འགལ་རྐྱེན་དང་གཡེང་བ་སྤངས་ཏེ། དེ་བཞིན་དུ་གཉིད་དང་རྨུགས་པ་དང༌། རྒོད་པ་དང་འགྱོད་པ་དང་གནོད་སེམས་ཏེ། བདུན་བསལ་ཞིང་དེ་ལས་ཀྱང༌། སྒྲིབ་པ་བསལ་ནས་ཉོན་མོངས་པ་འདོད་ཆགས་དང༌། ཁོང་ཁྲོ་དང༌། ང་རྒྱལ་དང༌། མ་རིག་པ་དང༌། ལྟ་བ་དང༌། ཐེ་ཚོམ་སྟེ་དྲུག་པོ་དེ་དག་གི་དྲི་མ་ལས་འདས་ནས་འགྲོ་བ་སེམས་ཅན་གྱི་དོན་བྱེད་པ་ལ་མངོན་པར་ཞུགས་པ་རྣམས་ཞེས་བོས་ནས། ངེས་པའི་ཤེས་རབ་ཀྱི་ཕ་རོལ་ཏུ་ཕྱིན་པའི་དོན་འདི་ཉིད། གང་ལ་བྱང་ཆུབ་སེམས་དཔའ་རྣམས་ཀྱི་སྤྱོད་པ་གང་ཡིན་པ་དེ་ཡང་ཕ་རོལ་ཏུ་ཕྱིན་པ་འདི་ཡིན་པས་ཉན་པར་གྱིས་ཤིག་ཅེས་འཁོར་བཞི་པོ་དེ་དག་ལ་བསྐུལ་བའོ། །
གཉིས་པ་དཔེ་དང་དོན་གྱི་སྒོ་ནས་ཆོས་སྟོན་པ་ལ་སྟོན་པ་སངས་རྒྱས་ཉིད་དུ་བསྒྲུབ་པ་ནི།
འཛམ་བུའི་གླིང་འདིར་ཆུ་ཀླུང་ཇི་སྙེད་ཅིག་འབབ་ཅིང༌། །
མེ་ཏོག་འབྲས་ལྡན་སྨན་དང་ནགས་ཚལ་སྐྱེད་བྱེད་པ། །
མ་དྲོས་གནས་པའི་ཀླུ་དབང་ཀླུ་བདག་བརྟེན་གནས་ཏེ། །
དེ་ནི་ཀླུ་ཡི་བདག་པོ་དེ་ཡི་མཐུ་དཔལ་ཡིན། །[༢]
རྒྱལ་བའི་ཉན་ཐོས་པ་དག་ཇི་སྙེད་ཆོས་སྟོན་དང༌། །
འཆད་དང་རིགས་པ་དག་དང་ལྡན་པར་བརྗོད་པ་དང༌། །
མཆོག་འཕགས་བདེ་བ་བྱེད་དང་དེ་ཡི་འབྲས་ཐོབ་པ། །
དེ་དག་ཀུན་ཀྱང་དེ་བཞིན་གཤེགས་པའི་སྐྱེས་བུའི་མཐུ། །[༣]
ཅི་ཕྱིར་ཞེ་ན་རྒྱལ་བས་ཆོས་ཚུལ་གང་བསྟན་པ། །
དེ་ལ་མི་མཆོག་སློབ་མར་གྱུར་བས་མངོན་བསླབས་ཤིང༌། །
མངོན་སུམ་བྱས་ནས་བསླབས་པ་ཇི་བཞིན་སྟོན་བྱེད་དེ། །
སངས་རྒྱས་མཐུས་བྱེད་རང་གི་སྟོབས་ཀྱི་མཐུས་མ་ཡིན། །[༤]
ཞེས་གསུངས་ཏེ། དཔེ་ནི། འཛམ་བུའི་གླིང་ཞེས་པ་ལ་སོགས་སྨོས་པ་ཡིན་ཏེ། འཛམ་བུའི་གླིང་འདི་ཆུ་བོ་གངྒཱ་དང༌། དཔག་ཤུ་དང༌། སིན་དྷུ་དང༌། སི་ཏ་དང་ཆུ་བཞི་གཡོག་ལྔ་བརྒྱ་དང་བཅས་ཏེ་འགྲོ་བ་དང༌། གཞན་ཡང་དེ་ལ་སོགས་པའི་ཆུ་ཀླུང་ཇི་སྙེད་པ་བསམ་གྱིས་མི་ཁྱབ་པ་འབབ་ཅིང་དེའི་དབང་གིས་མེ་ཏོག་འབྲས་བུ་དང་སྨན་དང༌། ནགས་ཚལ་ལ་སོགས་པ་ཇི་སྙེད་ཅིག་བསྐྱེད་པར་བྱེད་པ་དེ་དག་ཐམས་ཅད་མཚོ་མ་དྲོས་པ་ན་གནས་པའི་ཀླུའི་རྒྱལ་པོ་དེ་ལ་བསྟེན་ནས་གནས་ཏེ། དེས་ན་དེའི་ཕྱིར་ན་ཀླུའི་བདག་པོ་དེའི་མཐུ་དང་དཔལ་དང་བསོད་ནམས་ལས་བྱུང་བའོ། །
དཔེ་དེ་བཞིན་དུ་བཅོམ་ལྡན་འདས་དེ་བཞིན་གཤེགས་པ་ཉིད་ཀྱིས་རབ་འབྱོར་ལ་སོགས་པའི་ཉན་ཐོས་ཇི་སྙེད་ཡོད་པ་དེ་དག་ཆོས་ཇི་སྙེད་བསྟན་པ་དང་རྒྱས་པར་འཆད་པ་དང་འཐད་པའི་རིགས་པས་སེམས་ཅན་གཞན་དག་ལ་སྙན་པའི་ཚིག་དང་ལྡན་པར་བརྗོད་པ་དང༌། དེ་བཞིན་དུ་འཁོར་བ་ལ་མཆོག་ཏུ་ཁྱད་པར་དུ་འཕགས་ཤིང་མྱ་ངན་ལས་འདས་པ་མངོན་སུམ་དུ་བྱེད་པའི་བདེ་བ་ཐོབ་པ་དང༌། དེའི་འབྲས་བུ་ཐོབ་པ་དང༌། རྒྱུན་དུ་ཞུགས་པ་ཐོབ་པ་དང༌། ལན་ཅིག་ཕྱིར་འོང་བ་དང༌། ཕྱིར་མི་འོང་པ་དང༌། དགྲ་བཅོམ་པའི་འབྲས་བུ་ཐོབ་པ་དེ་དག་ཀུན་ཀྱང༌། དེ་བཞིན་གཤེགས་པ་སྐྱེས་བུ་དེའི་མཐུ་ལས་བྱུང་བ་ཡིན་ནོ། །
དེ་ཅིའི་ཕྱིར་ཞེ་ན། རྒྱལ་བས་བདག་མེད་པའི་ཆོས་ཀྱི་འཁོར་ལོ་བསྐོར་བའི་ཚུལ་གང་བསྟན་པ་དེ་ལ། མིའི་མཆོག་སངས་རྒྱས་ཀྱི་སློབ་མར་གྱུར་པ་ཉན་ཐོས་ཆེན་པོ་མཆོག་བརྒྱད་ལ་སོགས་པ་རྣམས་ཀྱིས་མངོན་སུམ་པར་བསླབས་ཤིང་ལམ་དང་འབྲས་བུ་མངོན་སུམ་དུ་བྱས་ནས་རང་གིས་བསླབས་པ་དེ་བཞིན་དུ། གཞན་དག་ལ་ཡང་རྒྱ་ཆེར་ཡང་དག་པར་སྟོན་པར་བྱས་པ་སྟེ། སུའི་མཐུ་ལས་བྱུང་བ་ཡིན་སྙམ་ན། སྟོན་པ་སངས་རྒྱས་ཉིད་ཀྱིས་བྱིན་བརླབས་ཀྱི་མཐུ་ལས་འབྱུང་བ་ཡིན་ཏེ། ཉན་ཐོས་ལ་སོགས་པ་དེ་དག་གི་མཐུ་ལས་བྱུང་བ་མ་ཡིན་ནོ། །དེ་ཅིའི་ཕྱིར་ཞེ་ན། རྒྱལ་བས་ནི་བདག་མེད་པའི་ཤེས་རབ་ཡོངས་སུ་རྟོགས་ཤིང༌། མཐར་ཕྱིན་པ་ཉིད་ཀྱི་ཕྱིར་དེ་ལས་བྱུང་བའོ། །
གསུམ་པ་ཕ་རོལ་ཏུ་ཕྱིན་པ་དྲུག་ལ་ཇི་ལྟར་བསླབ་པའི་ཚུལ་སྟོན་པ་ལ་གཉིས། ཉམས་སུ་བླང་བར་བྱ་བའི་ཆོས་ཤེས་རབ་ཀྱི་ཕ་རོལ་ཏུ་ཕྱིན་པ་དང༌། དེ་ལ་བརྟེན་པའི་ཕ་རོལ་ཏུ་ཕྱིན་པ་ལྔ་དག་བསྡུས་པ་ཅིག་སྟོན་པའོ། །དང་པོ་༼ཉམས་སུ་བླང་བར་བྱ་བའི་ཆོས་ཤེས་རབ་ཀྱི་ཕ་རོལ་ཏུ་ཕྱིན་པ་༽ནི།
གང་ལ་ཤེས་རབ་ཕ་རོལ་ཕྱིན་མཆོག་མི་དམིགས་ཤིང༌། །
ཞེས་པ་ལ་སོགས་པ་འདི་རྣམས་ཀྱི་དོན་གྱི་དབང་དུ་བྱས་ན་གསུམ་སྟེ། ཕ་རོལ་ཏུ་ཕྱིན་པ་དྲུག་གི་རང་བཞིན་དང༌། ཉམས་སུ་བླང་བའི་རིམ་པ་དང༌། ཉམས་སུ་བླངས་པའི་འབྲས་བུའོ། །དང་པོ་ལ་གསུམ་སྟེ། ཕ་རོལ་ཏུ་ཕྱིན་པ་དྲུག་གི་སོ་སོའི་ངོ་བོ་དང༌། གྲངས་ངེས་པ་དང༌། གོ་རིམ་ངེས་པའོ། །དང་པོ་ལའང་གསུམ་ལས། མཚོན་བྱའི་དབང་དུ་བྱས་ནས། དཱ་ན་པཱ་ར་མི་ཏཱ་ཞེས་པ་ལ་དབུལ་བ་སེལ་བར་བྱེད་པས་ན་སྦྱིན་པ་ཞེས་བྱའོ། །མཚན་ཉིད་ནི། མ་ཆགས་པའི་སེམས་པའོ། །མཚན་གཞི་རབ་ཏུ་དབྱེ་བ་ནི་ཟང་ཟིང་གི་དང༌།ཆོས་ཀྱི་དང༌། མི་འཇིགས་པ་སྐྱབས་ཀྱི་སྦྱིན་པའོ། །
གཉིས་པའི་མཚོན་བྱ་ནི་ཤཱི་ལ་པཱ་ར་མི་ཏཱ་ཞེས་པ་སྟེ། ཉོན་མོངས་པའི་གདུང་པ་ལས་བསིལ་བ་ཐོབ་པའི་དོན་གྱིས་ན་ཚུལ་ཁྲིམས་སོ། །མཚན་ཉིད་ནི་ཉེས་སྤྱོད་ལས་བཟློག་པའི་སེམས་པ་ས་བོན་དང་བཅས་པའོ། །མཚན་གཞི་རབ་ཏུ་དབྱེ་བ་ནི། སྡོམ་པ་ཡི་དང༌། དགེ་བ་ཆོས་སྡུད་པའི་དང༌། སེམས་ཅན་དོན་བྱེད་ཀྱི་ཚུལ་ཁྲིམས་སོ། །
གསུམ་པའི་མཚོན་བྱ་ནི་ཀྵཱནྟི་པཱ་ར་མི་ཏཱ་ཞེས་པ་སྟེ། ཁྲོ་བ་བཟོད་པའི་དོན་གྱིས་ན་བཟོད་པའོ། མཚན་ཉིད་ནི་སྲན་ཐུབ་པའོ། མཚན་གཞིའི་རབ་ཏུ་དབྱེ་བ་ནི། སྡུག་བསྔལ་དང་དུ་ལེན་པའི་དང༌། གནོད་པ་ལ་ཇི་མི་སྙམ་པའི་དང༌། ཆོས་ལ་ངེས་པར་སེམས་པའི་བཟོད་པའོ། །
བཞི་པའི་མཚོན་བྱ་ནི་བཱིརྱ་པཱ་ར་མི་ཏཱ་ཞེས་པ་སྟེ། ཡོན་ཏན་མཆོག་ལ་སྦྱོར་བའི་བརྩོན་འགྲུས་སོ། །མཚན་ཉིད་ནི་དགེ་བ་ལ་མངོན་པར་སྤྲོ་བའོ། །མཚན་གཞིའི་རབ་ཏུ་དབྱེ་བ་ནི་གོ་ཆ་དང༌། འཇུག་པ་དང༌། ཆོག་པར་མི་འཛིན་པའོ། །
ལྔ་པའི་མཚོན་བྱ་ནི་སམཱདྷིཔཱ་ར་མི་ཏཱ་[དྷྱཱན་པཱའ་ར་མི་ཏཱ་]ཞེས་པ་སྟེ། ཡིད་འཛིན་པར་བྱེད་པའི་དོན་གྱིས་ན་བསམ་གཏན་ནོ། །མཚན་ཉིད་ནི་དམིགས་པ་རྩེ་གཅིག་པའོ། །མཚན་གཞིའི་རབ་ཏུ་དབྱེ་བ་ནི། བདེ་བར་གནས་པ་དང༌། ཡོན་ཏན་མངོན་པར་བསྒྲུབ་པ་དང༌། བསམ་གཏན་གྱི་དོན་ལ་མངོན་པར་སྦྱོར་བས་ན་བསམ་གཏན་ནོ། །
དྲུག་པའི་མཚོན་བྱ་ནི། པྲ་ཛྙ་པཱ་ར་མི་ཏཱ་ཞེས་པ་སྟེ། དོན་དམ་པའི་བདེན་པ་ཤེས་པའི་དོན་གྱིས་ནི་ཤེས་རབ་བོ། །མཚན་ཉིད་ནི་དོན་དམ་པའི་བློ་རབ་ཀྱི་མུ་མཐར་ཕྱིན་པའོ། །མཚན་གཞིའི་རབ་ཏུ་དབྱེ་བ་ནི། བདག་རྐྱེན་གྱི་དབང་གིས་དབྱེ་བ་སྟེ། ཐོས་པ་ཡིད་དང༌། བསམ་པ་ཡིད་དང་བསྒོམ་པའི་ཤེས་རབ་བོ། །
གཉིས་པ་གྲངས་ངེས་པ་ལ་དགོས་པ་བསྒྲུབ་པ་ལ་ལྟོས་པའི་གྲངས་ངེས་པ་སྟེ། དང་པོ་གསུམ་གྱིས་མངོན་མཐོ་འགྲུབ་ལ། ཕྱི་མ་གསུམ་གྱིས་ངེས་ལེགས་བགྲུབ་པ་དང༌། ཡང་བསླབ་པ་གསུམ་ལས་ཚུལ་ཁྲིམས་ཀྱི་བསླབ་པ་དང༌། ཐ་མ་གཉིས་ཀྱིས་སེམས་དང་ཤེས་རབ་ཀྱི་བསླབ་པ་དང༌། བརྩོན་འགྲུས་ཀྱི་གཉིས་ཆར་གྱིས་གྲོགས་བྱེད་དོ། །ཡང་རང་གཞན་དོན་བྱེད་པ་ལ་བལྟོས་ནས་ཀྱང་སྟེ། དང་པོ་གསུམ་གྱིས་རང་དོན་དང༌། ཐ་མ་གཉིས་ཀྱིས་གཞན་དོན་དང༌། བརྩོན་འགྲུས་ཀྱིས་གཉིས་ཀའི་གྲོགས་བྱེད་པས་ན་དྲུག་ཏུ་གྲངས་ངེས་སོ། །
གསུམ་པ་གོ་རིམ་ངེས་པ་ལ་ཚུལ་གསུམ་ལས་རྒྱུ་འབྲས་དོན་གྱི་གོ་རིམ་གྱི་དབང་དུ་བྱས་ན་སྦྱིན་པས་ལོངས་སྤྱོད་བསྡུས་པས་འདོད་པ་ལ་དབེན་པའི་ཚུལ་ཁྲིམས་འབྱུང་ལ་དེས་གནོད་པ་ལས་ལོག་ནས་དགེ་སྦྱོང་དུ་བྱེད་པའི་ཆོས་བཞི་ལ་གནས་པས་བཟོད་པ་འབྱུང་ལ། དེ་ལྟར་བཟོད་པ་དང་ལྡན་པས་དགེ་བ་ལ་མངོན་པར་བསྒྲུབ་པའི་བརྩོན་འགྲུས་འབྱུང་ལ། བརྩོན་པ་དང་ལྡན་པས་དམིགས་པ་ལ་སེམས་རྩེ་གཅིག་ཏུ་འཇོག་པའི་བསམ་གཏན་འབྱུང་ལ། དེ་ལྟར་སེམས་ཀུན་ཏུ་གནས་པ་ལས་ལྷག་མཐོང་བདག་མེད་རྟོགས་པའི་ཤེས་རབ་འབྱུང་ངོ༌། །
ཡང་སྦྱིན་པ་བས་ཚུལ་ཁྲིམས་མཆོག་ཅེས་ཀྱིས་དམན་པ་དང༌། མཆོག་གི་རིམ་པའོ། །ཡང་སྦྱིན་པ་བས་ཚུལ་ཁྲིམས་ཕྲ་བ་ལ་སོགས་པས་ཕྲ་བ་དང་རགས་པའི་རིམ་པས་དེ་ལྟར་དུ་ངེས་པའོ། །ད་ནི་ཕ་རོལ་ཏུ་ཕྱིན་པ་དྲུག་ཇི་ལྟར་སྟོན་པའི་ཚུལ་དེ་ཉིད་དོ། །འདི་རྗེས་སུ་སོ་སོའི་གནས་སྐབས་སུ་ཡང་སྦྱར་རོ། །
བཞི་པ་དཔེ་བསྟན་པ་ཆོས་ཀྱི་རང་བཞིན་ལ་གཉིས། ཐེག་པ་ཆེན་པོའི་ཕ་རོལ་ཏུ་ཕྱིན་པ་དྲུག་ལ་ཇི་ལྟར་བསླབ་པ་དང༌། དེ་ལྟར་བསླབས་པའི་འབྲས་བུ་བསྟན་པའོ། །དང་པོ་ཐེག་པ་ཆེན་པོའི་ཕ་རོལ་ཏུ་ཕྱིན་པ་དྲུག་ལ་ཇི་ལྟར་བསླབ་པ་ལ་གསུམ། མདོར་བསྟན་དང༌། འབྲིང་དུ་བསྟན་པ། རྒྱས་པར་བཤད་པའོ། །དང་པོ་མདོར་བསྟན་པ་ལ་གསུམ། ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་གང་ཟག་ངོས་བཟུང་བ་དང༌། གང་ཟག་དེས་ཆོས་ལ་འབྲས་བུ་ཐོབ་པའི་ཚུལ་དང༌། གང་ཟག་དང་ཆོས་ཀྱི་དབྱེ་བའོ། །དང་པོ་༼ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་གང་ཟག་ངོས་བཟུང་བ་༽ནི།
ཚུལ་འདི་དག་གིས་བསྟན་པ་སྟེ།
གང་ལ་ཤེས་རབ་ཕ་རོལ་ཕྱིན་མཆོག་མི་དམིགས་ཤིང༌། །
བྱང་ཆུབ་སེམས་དཔའ་མི་དམིགས་བྱང་ཆུབ་སེམས་མི་དམིགས། །
དེ་སྐད་ཐོས་ནས་རྨོངས་པ་མེད་ཅིང་སྐྲག་མེད་པ། །
བྱང་ཆུབ་སེམས་དཔའ་དེ་ནི་བདེ་གཤེགས་ཤེས་རབ་སྤྱོད། །[༥]
ཅེས་གསུངས་ཏེ། གང་ལ་ཕ་རོལ་ཕྱིན་མཆོག་མི་དམིགས་ཤིང༌། །ཞེས་བྱ་བ་ལ་སོགས་པ་འདི་དག་གི་དབང་དུ་བྱས་ན་མགོན་པོ་བྱམས་པས་བཀའ་བརྒྱད་དུ་བསྡུས་ཏེ། དེ་ལས་ཡང་ཉམས་སུ་ལེན་པའི་དབང་དུ་བྱས་ན། གཞི་དང་ལམ་དང་འབྲས་བུའི་ཚུལ་དུ་གཞི་ཤེས་པ་དང༌། ལམ་ཤེས་པ་དང༌། རྣམ་པ་ཐམས་ཅད་མཁྱེན་པ་ཉིད་ཀྱི་སྐབས་སུ་ཤེས་རབ་ཀྱི་ཕ་རོལ་ཏུ་ཕྱིན་པའི་དོན་དང༌། ཉམས་སུ་བླང་བ་དང༌། གང་ཟག་གི་ཁྱད་པར་ལ་སོགས་པ་ཇི་སྙེད་པ་བསྟན་ཏོ། །ལམ་དུ་སྦྱོར་བ་རྣམ་པ་བཞི་ལས། རྣམ་པ་ཀུན་མངོན་རྫོགས་དང༌།རྩེ་མོ་དང༌། མཐར་གྱིས་པ་དང༌། སྐད་ཅིག་མ་ལ་མངོན་པར་བྱང་ཆུབ་པའི་སྐབས་ཀྱིས་ཉམས་སུ་བླང་བྱའི་ཆོས་ཇི་སྙེད་པ་བསྟན་པ་ལ། མཐར་ཐུག་ཏུ་ཆོས་ཀྱི་སྐུའི་སྐབས་སུ་འབྲས་བུ་རུ་བསྟན་པ་ཡིན་ཏེ། དེ་དག་ཀྱང་གང་ཞེ་ན། མངོན་པར་རྟོགས་པའི་རྒྱན་ལས།
ཤེས་རབ་ཕ་རོལ་ཕྱིན་པ་ནི། །
དངོས་པོ་བརྒྱད་ཀྱིས་ཡང་དག་བཤད། །
རྣམ་ཀུན་མཁྱེན་ཉིད་ལམ་ཤེས་ཉིད། །
དེ་ནས་ཐམས་ཅད་ཤེས་པ་ཉིད། །
རྣམ་ཀུན་མངོན་རྫོགས་རྟོགས་པ་དང༌། །
རྩེ་མོས་ཕྱིན་དང་མཐར་གྱིས་པ། །
སྐད་ཅིག་གཅིག་མངོན་རྫོགས་བྱང་ཆུབ། །
ཆོས་ཀྱི་སྐུ་དང་དེ་རྣམས་བརྒྱད། །
ཅེས་བྱ་བ་ཡིན་ནོ། །དེ་ལ་ཤེས་རབ་བསྒྲུབ་པའི་དགོས་པ་མཐར་ཐུག་པ་ནི། སེམས་བསྐྱེད་པ་ལ་སོགས་པ། རྒྱུ་དང་འབྲས་བུའི་རྣམ་པ་མཐའ་དག །ཡོངས་སུ་གཅོད་པའི་ངོ་བོ་ཡིན་པས། རྣམ་པ་ཐམས་ཅད་མཁྱེན་པ་ཉིད་ཡིན་ནོ། །ཞེས་བཤད་པ་ལྟར། སྐབས་འཕྲན་དུ་ཕྱེ་བ་འདི་དག་གིས་ཀྱང་བསྟན་ཏེ།
སེམས་བསྐྱེད་པ་དང་གདམས་ངག་དང༌། །
ངེས་འབྱེད་ཡན་ལག་རྣམ་བཞི་དང༌། །
སྒྲུབ་པ་ཡི་ནི་བརྟེན་གྱུར་པ། །
ཆོས་ཀྱི་དབྱིངས་ཀྱི་རང་བཞིན་དང༌། །
དམིགས་པ་དག་དང་ཆེད་དང་ནི། །
གོ་ཆ་འཇུག་པའི་བྱ་བ་དང༌། །
ཚོགས་ནི་ངེས་པར་འབྱུང་བཅས་རྣམས། །
ཐུབ་པས་རྣམ་ཀུན་མཁྱེན་པ་ཉིད། །
ཞེས་པ་འདི་དག་གི་དོན་ཤེས་རབ་ཀྱི་ཕ་རོལ་ཏུ་ཕྱིན་པ་ལས་རྒྱས་པར་བཤད་མོད་ཀྱི། འདིར་ནི། བཅོམ་ལྡན་འདས་ཉིད་ཀྱིས་ཤེས་རབ་ཀྱི་ཕ་རོལ་ཏུ་ཕྱིན་པའི་མངོན་པར་རྟོགས་པ་དག་བསྡུས་ནས་བསྟན་པའི་ཕྱིར། འདི་དག་ཞོར་ལ་ཚང་ངོ་ཞེས་གསུངས་ལ། སོ་སོར་དབྱེ་སྟེ་རྒྱས་པར་བཤད་པ་ནི་མ་ཡིན་ནོ། །དེ་ལ་གང་ལ་ཤེས་རབ་ཞེས་པ་ལ་སོགས་པ་སྨོས་ནས། བྱང་ཆུབ་སེམས་དཔའ་གང་ལ་སྤྱོད་པའི་ཤེས་རབ་ཀྱི་ཕ་རོལ་ཏུ་ཕྱིན་པ་མཆོག་སྣང་བ་དང་བདེན་པ་གཉིས་སུ་མི་དམིགས་ཤིང༌། དེ་ལ་སོགས་ཏེ་སྤྱོད་པ་པོ་བྱང་ཆུབ་སེམས་དཔའ་ཉིད་ཀྱང་མི་དམིགས་ཤིང༌། དེས་མཚོན་པའི་བྱང་ཆུབ་ཀྱི་སེམས་ཉིད་ཀྱང་མི་དམིགས་སོ། །ཞེས་བཤད་པ་པོ་ལ་ཉན་པ་པོས། དེས་སྐད་ཐོས་ན་དེའི་དོན་མི་གོ་བའི་དམིགས་པ་མེད་ཅིང་ཐ་དད་མི་དམིགས་པ་ལ་མི་སྐྲག་པའི་བློ་དང་ལྡན་པའི་བྱང་ཆུབ་སེམས་དཔའ་འདི་ནི། དུས་གསུམ་གྱི་བདེ་བར་གཤེགས་པ་རྣམས་ཀྱི་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའོ། །
གཉིས་པ་གང་ཟག་དེ་ཆོས་ལ་བསླབ་པས་འབྲས་བུ་ཐོབ་ཚུལ་ལ་གསུམ། མི་དམིགས་པས་བྱང་ཆུབ་ཐོབ་པ། སྐྱེ་མེད་རྟོགས་པས་ལུང་བསྟན་ཐོབ་པ། ཤེས་བྱའི་ལུས་ཤེས་པས་ལམ་ལ་སྤྱོད་པ་ཐོབ་པའོ། །དང་པོ་མི་དམིགས་པས་བྱང་ཆུབ་ཐོབ་པ་ལ་གཉིས། ཡུལ་མི་དམིགས་པས་ཐོབ་པ་དང༌། ཡུལ་ཅན་མི་དམིགས་པས་ཐོབ་པའོ། །དང་པོ་ཡུལ་མི་དམིགས་པས་ཐོབ་པ་ནི།
གཟུགས་མེད་ཚོར་བ་མེད་ཅིང་འདུ་ཤེས་སེམས་པ་མེད། །
དེ་ལ་རྣམ་ཤེས་གནས་ནི་རྡུལ་ཙམ་ཡོད་མ་ཡིན། །
དེ་ཆོས་ཀུན་ལ་མི་གནས་གནས་པ་མེད་པར་སྤྱོད། །
ཡོངས་སུ་གཟུང་མེད་བདེ་གཤེགས་རྣམས་ཀྱིས་བྱང་ཆུབ་འཐོབ། །[༦]
ཇི་ལྟར་ཀུན་ཏུ་རྒྱུ་བ་བཟོ་སྦྱངས་ཤེས་པ་ཡིས། །
དམིགས་མེད་ཕུང་པོ་རྣམ་པར་འཇིག་པ་འབྱུང་བ་ལྟར། །
བྱང་ཆུབ་སེམས་དཔའ་འགའ་ཞིག་དེ་ལྟར་ཆོས་ཤེས་པ། །
མྱ་ངན་འདས་ལ་མི་རེག་དེ་ནི་ཤེས་རབ་གནས། །[༧]
ཞེས་གསུངས་ཏེ། གཟུགས་མེད་ཞེས་པ་ནས། ཤེས་རབ་གནས་ཞེས་པའི་བར། འདི་ཡང་དག་པར་ན་ཕུང་པོ་ལྔ་པོ་སྣང་བདེན་གྱི་ཁ་དོག་དང་དབྱིབས་ཀྱི་གཟུགས་སུ་གྲུབ་པ་མེད་ཅིང༌། དེ་བཞིན་དུ་ཚོར་བ་ཡང་མེད་ཅིང་ཉམས་སུ་མྱོང་བ་དང་མཚན་མར་འཛིན་པའི་འདུ་ཤེས་དང༌། མངོན་པར་འདུ་བྱེད་པའི་སེམས་པ་མེད་པའི་ཤེས་རབ་ལས་སྤྱོད་པའི་བྱང་ཆུབ་སེམས་དཔའ་དེ་ལ། རྣམ་པར་ཤེས་པ་བདེན་པའི་གནས་ནི་རྡུལ་ཕྲ་རབ་ཙམ་ཡང་ཡོད་པ་མ་ཡིན་ཞིང༌། དེ་བཞིན་དུ་ཀུན་ནས་ཉོན་མོངས་པ་འཁོར་བའི་ཆོས་དང༌། རྣམ་བྱང་མྱ་ངན་ལས་འདས་པའི་ཆོས་དེ་ཀུན་ལ་མི་གནས་པས། དོན་དམ་པ་ལ་གནས་པ་མེད་པར་སྤྱོད་པ་ལ་དེ་ལྟར་ཆོས་ཐམས་ཅད་ཡོངས་སུ་བཟུང་བ་མེད་པའི་ཏིང་ངེ་འཛིན་ལ་སྤྱོད་པའི་ས་བདེ་བར་གཤེགས་པ་རྣམས་ཀྱིས་བྱང་ཆུབ་ཐོབ་པའོ། །
དཔེར་ན་ཚུལ་ཇི་ལྟར་སྔར་བྱུང་བའི་དུས་སུ་ཀུན་ཏུ་རྒྱུ་བ་བཟོ་སྦྱངས་ཤེས་པ་ཡིས། སྔར་འདོད་པའི་འདོད་ཆགས་དང་བྲལ་ཡང༌། དྲི་བཅས་ཀྱི་ཐར་པ་མ་ཐོབ་པ་ལ་སྟོང་ཉིད་བཤད་པའི་བློས། དམིགས་མེད་ཕུང་པོ་ཤེས་པའི་ཤེས་རབ་ཀྱི་ཡུལ་རྣམ་པར་འཇིག་པ་ཅིར་ཡང་མི་མཐོང་བ་འབྱུང་བ་ལྟར་དུ། བྱང་ཆུབ་སེམས་དཔའ་གང་ལ་ལ་ཞིག་གིས་ཀུན་ཏུ་རྒྱུ་བ་ཞིག་དེ་ལྟར་ཉོན་མོངས་ཀྱི་ཆོས་མི་དམིགས་པར་ཤེས་པ་ཡང་ཡིན་ལ། ཉན་ཐོས་ལྟར་ན་མྱ་ངན་ལས་འདས་པ་ཡང་ཡིན་ལ། དེ་ལ་མི་རེག་པ་དེ་ནི་ཤེས་རབ་ལ་གནས་པའོ། །
གཉིས་པ་ཡུལ་ཅན་མི་དམིགས་པས་ཐོབ་པ་ནི།
ཡང་འདི་ཤེས་རབ་འདི་ནི་གང་ཡིན་སུ་ཡི་ཡིན། །
གང་ལས་ཡིན་ཞེས་ཆོས་འདི་ཐམས་ཅད་སྟོང་པར་རྟོག །
ཉེ་བར་བརྟགས་ནས་ཞུམ་པ་མེད་ཅིང་སྐྲག་མེད་པ། །
བྱང་ཆུབ་སེམས་དཔའ་དེ་ནི་བྱང་ཆུབ་ཉེ་བ་ཡིན། །[༨]
ཞེས་གསུངས་ཏེ། ཡང་འདི་ཤེས་རབ་འདི་ནི་ཞེས་པ་ནས། བྱང་ཆུབ་ཉེ་བ་ཡིན་ཞེས་པའི་བར་ལ། ཡང་འདི་བྱང་ཆུབ་སེམས་དཔའ་སྤྱད་བྱའི་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ནི་སུའི་ཡིན་ངོ་བོ་ནི་གང་ཡིན། གང་ཟག་སུ་ཡིན། ཡུལ་གང་ལས་བྱུང་བ་ཡིན་ཞེས་རིག་པས་ཉོན་མོངས་པ་འཁོར་བ་པའི་ཆོས་དང༌། རྣམ་པར་བྱང་བ་མྱ་ངན་འདས་ཀྱི་ཆོས་འདི་དག་ཐམས་ཅད་སྟོང་པར་རྟོགས་ལ། དེ་ལྟར་ཉེ་བར་བརྟགས་ནས་ཐེག་པ་ཆེན་པོའི་ཆོས་ཉན་པ་དང་བསྒོམས་པ་ལ་སོགས་པ་ལ་ཞུམ་པ་མེད་ཅིང་འཇིགས་ཤིང་སྐྲག་པ་ཡང་མེད་པའི་བྱང་ཆུབ་སེམས་དཔས་དེ་ནི་བླ་ན་མེད་པའི་བྱང་ཆུབ་ཉིད་དེ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་ཉེ་བ་ཡིན་ནོ། །
གཉིས་པ་སྐྱེ་མེད་རྟོགས་པས་ལུང་བསྟན་ཐོབ་པ་ལ་ཡང་་གཉིས། བཟློག་པ་དང༌། ཡང་དག་པའོ། །དང་པོ་བཟློག་པ་ནི།
གལ་ཏེ་མི་ཤེས་བཞིན་དུ་གཟུགས་སུ་འདུ་ཤེས་ཤིང༌། །
ཚོར་བ་སེམས་པ་རྣམ་ཤེས་ཕུང་པོར་སྤྱོད་བྱེད་ཅིང༌། །
ཕུང་འདི་སྟོང་ཞེས་རྟོགས་ནའང་བྱང་ཆུབ་སེམས་དཔའ་ནི། །
མཚན་མ་ལ་སྤྱོད་སྐྱེ་མེད་གནས་ལ་དད་མ་ཡིན། །[༡༩]
ཞེས་གསུངས་ཏེ། གལ་ཏེ་མི་ཤེས་བཞིན་དུ་ཞེས་པ་ནས། དད་མ་ཡིན་ཞེས་པའི་བར་གྱིས། གལ་ཏེ་ཡང་ཆོས་རྣམས་ཀྱི་ཆོས་ཉིད་ཇི་ལྟ་བ་དེ་མི་ཤེས་བཞིན་དུ་གཟུགས་སུ་བདེན་པར་འདུ་ཤེས་ཤིང༌། དེ་བཞིན་དུ་ཚོར་བ་དང་སེམས་པ་དང་རྣམ་པར་ཤེས་པ་སྟེ་ཕུང་པོར་སྤྱོད་པར་བྱེད་ན། ཡང་མཚན་མ་ལ་སྤྱོད་པ་སྟེ། སྐྱེ་བ་མེད་པའི་གནས་ལ་དད་མ་ཡིན། དེ་བཞིན་དུ་ཕུང་པོ་ལྔ་པོ་འདི་དག་བཀག་པའི་སྟོང་པ་རང་དངོས་སུ་གྱུར་པར་འདོད་པའི་བྱང་ཆུབ་སེམས་དཔའ་དེ་ནི། དགག་བྱ་དང་དགག་ཆོས་ཀྱི་མཚན་མ་ལ་སྤྱོད་པ་ཡིན་གྱིས། རང་བཞིན་སྐྱེ་བ་མེད་པའི་གནས་ལ་དད་པ་མ་ཡིན་ནོ། །
གཉིས་པ་ཡང་དག་པ་ནི།
གང་ཞིག་གཟུགས་མིན་ཚོར་མིན་འདུ་ཤེས་སེམས་པ་མིན། །
རྣམ་པར་ཤེས་ལ་མི་སྤྱོད་གནས་པ་མེད་པར་སྤྱོད། །
དེ་ནི་སྤྱོད་ཅེས་བྱ་བར་མི་དམིགས་ཤེས་རབ་བརྟེན། །
སྐྱེ་མེད་བློ་ལྡན་ཏིང་འཛིན་ཞི་བ་མཆོག་ལ་རེག། [༡༠]
བྱང་ཆུབ་སེམས་གང་དེ་ལྟར་འདིར་བདག་གཞིར་གནས་པ། །
དེ་ནི་སྔོན་གྱི་དེ་བཞིན་གཤེགས་པས་ལུང་བསྟན་ཡིན། །
ཞེས་གསུངས་ཏེ། གང་ཟག་གི་གཟུགས་མིན་ཞེས་པ་ནས། ལུང་བསྟན་ཡིན་ཞེས་བྱ་བའི་བར་འདི་ལ། འོན་ཀྱང༌། གང་ཞིག་དོན་དམ་པར་གཟུགས་སྣང་བདེན་དུ་སྤྱོད་པ་མིན་ཞིང༌། དེ་བཞིན་དུ་ཚོར་བ་ཡང་མིན། འདུ་ཤེས་ལ་ཡང་མ་ཡིན་སེམས་པ་མིན། རྣམ་པར་ཤེས་པ་ལ་སྣང་བདེན་དུ་མི་སྤྱོད་པར། ཅི་ལ་ཡང་གནས་པ་མེད་པར་སྤྱོད་པ་དེ་ནི་བདག་སྤྱོད་ཞེས་བྱ་བ་དང༌། མི་སྤྱོད་ཅེས་བྱ་བར་མི་གནས་པར་ཤེས་པའི་ཤེས་རབ་བརྟན་པོའི་ཕྱིར་རོ། །དེས་ནི་སྐྱེ་བ་མེད་པའི་དོན་མཆོག་ཀྱང་ཐོབ་ལ། བློ་དང་ལྡན་པས་དཔའ་བར་འགྲོ་བ་ལ་སོགས་པའི་ཏིང་ངེ་འཛིན་ཡང་ཐོབ་པར་འགྱུར་ཞིང༌། ཞི་བའི་མཆོག་ལ་རེག་པས་དོན་དམ་པར་ཤེས་རབ་ལ་རྣམ་པར་སྤྱོད་དོ། །དེ་ལྟར་དུ་སྤྱོད་པའི་བྱང་ཆུབ་སེམས་དཔའ་གང་ཞིག་དེ་ལྟར་འདིར་བདག་ཏིང་ངེ་འཛིན་དུ་འཛིན་པ་ཞི་བར་གནས་པ། དེ་ལ་ནི་སྔོན་གྱི་དེ་བཞིན་གཤེགས་པ་ཡང་དག་པར་རྫོགས་པའི་སངས་རྒྱས་ཀྱིས་བྱང་ཆུབ་ཏུ་ལུང་བསྟན་པ་ཡིན་ནོ། །
གསུམ་པ་ཤེས་བྱའི་ལུས་ཤེས་པ་ལ་གཉིས། དོན་དམ་གཉིས་མེད་དུ་ཤེས་པ་དང༌། ཀུན་རྫོབ་སྒྱུ་མར་ཤེས་པའོ། །དང་པོ་དོན་དམ་གཉིས་མེད་དུ་ཤེས་པ་ནི།
བདག་ནི་མཉམ་པར་བཞག་ཅེའམ་ལངས་ཞེས་རློམ་སེམས་མེད། །
ཅི་ཕྱིར་ཞེ་ན་ཆོས་ཀྱི་རང་བཞིན་ཡོངས་ཤེས་ཕྱིར། །[༡༡]
དེ་ལྟར་སྤྱོད་ན་བདེ་གཤེགས་རྣམས་ཀྱི་ཤེས་རབ་སྤྱོད། །
དེས་ནི་སྤྱོད་མེད་སྤྱོད་པ་ཡིན་པར་རབ་ཤེས་ཕྱིར། །
ཆོས་གང་སྤྱོད་པ་དེ་ཡང་དམིགས་པར་མི་འགྱུར་ཏེ། །
འདི་ནི་ཤེས་རབ་ཕ་རོལ་ཕྱིན་མཆོག་སྤྱོད་པ་ཡིན། །[༡༢]
གང་ཞིག་ཡོད་པ་མ་ཡིན་དེ་ནི་མེད་ཅེས་བྱ། །
བྱིས་པ་རྣམས་ཀྱིས་དེ་བརྟགས་ཡོད་དང་མེད་པར་བྱེད། །
ཡོད་དང་མེད་པ་འདི་གཉིས་མེད་པའི་ཆོས་ཡིན་ཏེ། །
བྱང་ཆུབ་སེམས་དཔའ་གང་གིས་འདི་ཤེས་ངེས་པར་འབྱུང༌། །[༡༣]
ཞེས་གསུངས་ཏེ། བདག་ནི་ཞེས་པ་ནས། ངེས་པར་འབྱུང་ཞེས་པའི་བར་གྱི་དོན་འདི་ལ། བདག་ནི་ཆོས་ཉིད་ལ་མཉམ་པར་བཞག་པ་ཡིན་ནོ། །ཅེས་པའང་ད་ནི་དེ་ལས་ལངས་སོ་ཞེས་རློམ་སེམས་མེད་དོ། །དེ་ཅིའི་ཕྱིར་ཞེ་ན། དེས་ཉོན་མོངས་པ་འཁོར་བའི་ཆོས་དང༌། རྣམ་བྱང་མྱ་ངན་ལས་འདས་པའི་ཆོས་གཉིས་ཀྱང་འདི་ནི་འཁོར་བ་འདི་ནི་མྱ་ངན་ལས་འདས་པ་ཞེས་བརྗོད་དུ་མེད་ཅིང་བསྒོམ་བྱ་བསྒོམ་བྱེད་ལ་སོགས་པའི་ཆོས་ཀྱི་རང་བཞིན་སྟོང་པ་ཉིད་དུ་ཡོངས་སུ་ཤེས་པའི་ཕྱིར། དམན་པ་དང་རློམ་སེམས་མེད་པའི་ཚུལ་དེ་ལྟར་སྤྱོད་ན་བདེ་བར་གཤེགས་པ་རྣམས་ཀྱི་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པ་ཡིན་ནོ། །
དེ་ལྟར་སྤྱོད་པའི་བྱང་ཆུབ་སེམས་དཔའ་ནི། ཅི་ལ་ཡང་སྤྱོད་པ་མེད་པ་དེ་ཉིད་བྱང་ཆུབ་སེམས་དཔའི་སྤྱོད་པ་ཡིན་པར་རབ་ཏུ་ཤེས་པའི་ཕྱིར། ཆོས་གང་ལ་སྤྱོད་པའི་ཆོས་དེ་ཡང༌། སྣང་བདེན་དམིགས་པ་ཅན་དུ་མི་འགྱུར་ཏེ། དམིགས་པ་མེད་པ་འདི་ནི་ཤེས་རབ་ཀྱི་ཕ་རོལ་ཏུ་ཕྱིན་པ་མཆོག་གི་དོན་ལ་སྤྱོད་པ་ཡིན་ནོ། །སྤྱིར་ནི་ཉོན་མོངས་དང༌། རྣམ་བྱང་གི་ཆོས་གང་ཞིག་ཡང་དག་པར་ཡོད་པ་མ་ཡིན་པ་དེ་ནི། ཐ་སྙད་དུ་མེད་ཅེས་བྱ་བ་ལ་ཡང་འཇུག་པ་དེ་ལྟར། བྱིས་པ་སོ་སོའི་སྐྱེ་བོ་རྣམས་ཀྱིས་དེ་ལ་རྟོག་པས་བརྟགས་ནས་ཡོད་པ་དང་མེད་པར་ཕྱེ་ཞིང༌། ཞན་པར་བྱེད་པ་ལ་ཡང་དག་པར་ན་ཡོད་པ་དང་མེད་པར་བརྟགས་པ་འདི་གཉིས་ཀ་ཡེ་ཤེས་མེད་པའི་ཆོས་ཉིད་ཡིན་ཏེ། ཡིན་པ་ལ་ཡང་ཡིན་པའི་ལུགས་ལྟར་དུ་བྱང་ཆུབ་སེམས་དཔའ་གང་ཞིག་གིས་ཡང་དག་པར་ཤེས་རབ་ཀྱི་ཕ་རོལ་ཏུ་ཕྱིན་པ་འདི། ཡོད་པའི་མཐའ་དང༌། མེད་པའི་མཐའ་གཉིས་ཀ་ལས་འདས་པའི་ཆོས་འདི་བདག་གིས་ཤེས་པ་འདི་འཁོར་བ་ལས་ངེས་པར་འབྱུང་བར་འགྱུར་རོ། །
གཉིས་པ་ཀུན་རྫོབ་སྒྱུ་མར་ཤེས་པ་ནི།
གང་འདིར་ང་པོ་ལྔ་དག་སྒྱུ་མ་འདྲར་ཤེས་ཤིང༌། །
སྒྱུ་མ་གཞན་དང་ཕུང་པོ་གཞན་དུ་མི་བྱེད་ལ། །
སྣ་ཚོགས་འདུ་ཤེས་བྲལ་ཞིང་ཉེ་བར་ཞི་སྤྱོད་བ། །
འདི་ནི་ཤེས་རབ་ཕ་རོལ་ཕྱིན་མཆོག་སྤྱོད་པ་ཡིན། །[༡༤]
ཞེས་གསུངས་ཏེ། གང་འདིར་ཕུང་པོ་ལྔ་དག་ཞེས་པ་ནས། སྤྱོད་པ་ཡིན་ཞེས་པའི་བར་ལ། ཡང་གང་ཞིག་ཀུན་རྫོབ་འདིར་ཕུང་པོ་ལྔ་པོ་འདི་དག་ཀྱང་སྒྱུ་མའི་སྐྱེས་བུ་དང་སྨིག་སྒྱུ་ཆུ་བུར་ལ་སོགས་ཏེ་སྒྱུ་མའི་དཔེ་བཅུ་གཉིས་དང་འདྲ་བར་ཤེས་ཤིང༌། སྒྱུ་མའི་སྐྱེས་བུ་ནི་གཞན་རྫུན་པ་དང༌། ཉེར་ལེན་གྱི་ཕུང་པོ་ནི་བདེན་ནོ་ཞེས་གཞན་དུ་ཐ་དད་པར་ནི་མི་བྱེད་ལ། དེ་བཞིན་དུ་ཡོད་མེད་དང་རྟག་ཆད་ལ་སོགས་པ་སྣ་ཚོགས་པ་སྣང་བ་དང་བདེན་པར་འཛིན་པའི་འདུ་ཤེས་དང་བྲལ་ཞིང༌། ཉེ་བར་ཞི་བའི་དོན་ལ་སྤྱོད་པ་འདི་ནི། དོན་གནས་ལུགས་ཤེས་རབ་ཀྱི་ཕ་རོལ་ཏུ་ཕྱིན་པའི་མཆོག་འདི་ཉིད་ལ་སྤྱོད་པ་ཡིན་ནོ། །
གསུམ་པ་གང་ཟག་དང་ཆོས་ཀྱི་དབྱེ་བ་ལའང་་གསུམ། སྤྱོད་པ་པོ་གང་ཟག་གི་དབྱེ་བ་དང༌། སྤྱད་བྱ་ཆོས་ཀྱི་དབྱེ་བ་དང༌། གང་ཟག་དང་ཆོས་ཀྱི་དོན་བསྡུ་བའོ། །དང་པོ་སྤྱོད་པ་པོ་གང་ཟག་གི་དབྱེ་བ་ལའང་གཉིས། གང་ཟག་དེ་ཡོངས་སུ་འཛིན་པ་ལ་ལྟོས་པ་དང༌། གང་ཟག་གི་སྒྲའི་དོན་དང་ལྡན་པའོ། །དང་པོ་གང་ཟག་དེ་ཡོངས་སུ་འཛིན་པ་ལ་ལྟོས་པནི།
དགེ་བའི་བཤེས་དང་ལྡན་ཞིང་ལྷག་མཐོང་ལྡན་གྱུར་བ། །
རྒྱལ་བ་རྣམས་ཀྱི་ཡུམ་ཐོས་སྐྲག་པར་ཡོང་མི་འགྱུར། །
གང་ཞིག་སྡིག་པའི་གྲོགས་ལྡན་གཞན་གྱི་དྲིང་འཇོག་པ། །
དེ་ནི་སྣོད་སོ་མ་བཏང་ཆུས་རེག་ཞིག་པ་བཞིན། །[༡༥]
ཞེས་གསུངས་ཏེ། དགེ་བའི་བཤེས་དང་ལྡན་ཞིང་ཞེས་པ་ནས། ཆུས་རེག་ཞིག་པ་བཞིན་ཞེས་པའི་བར་ལ། དེ་ཅི་སྟེ་ཞེ་ན། ཡུན་རིང་དུ་གྲོགས་ཐེག་ཆེན་གྱི་དགེ་བའི་བཤེས་གཉེན་བསྟེན་པ་དང་ལྡན་ཞིང༌། རང་གི་ལྷག་མཐོང་དང་ལྡན་པར་གྱུར་པ། དེ་ལྟར་ཤེས་པའི་བྱང་ཆུབ་སེམས་དཔའ་དེ་ནི་རྒྱལ་བ་རྣམས་ཀྱི་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ཉིད་ཡོངས་སུ་ཐོས་ནས་སྐྲག་པ་ཡོངས་སུ་མེད་པར་གྱུར་ཏེ། ཡང་གང་ལ་ལ་རྒྱུ་དེ་གཉིས་དང་བྲལ་བ་ཞིག་སྡིག་པའི་གྲོགས་པོ་དང་ལྡན་པ་དང༌། རང་གི་བློ་ཞན་པས་འདྲེན་པ་གཞན་གྱི་དྲིང་ལ་འཇོག་པ་དེ་ཉམས་སླ་བས། དཔེར་ན་དེ་ཉིད་སྣོད་སོ་མ་བཏང་པ་ལ་ཆུས་རེག་མ་ཐག་ཏུ་ཞིག་པ་བཞིན་དུ་མྱུར་དུ་ཉམས་པར་འགྱུར་རོ། །
གཉིས་པ་གང་ཟག་གི་སྒྲ་དོན་ལ་གསུམ། བྱང་ཆུབ་སེམས་དཔའ་དང༌། སེམས་དཔའ་ཆེན་པོ་དང༌། གོ་ཆ་བགོས་པའི་དོན་ནོ། །དང་པོ་བྱང་ཆུབ་སེམས་དཔའ་ནི།
ཅི་ཕྱིར་འདི་ནི་བྱང་ཆུབ་སེམས་དཔའ་བྱ་ཞེ་ན། །
ཆགས་པ་གཅོད་བྱེད་ཀུན་ལ་ཆགས་པ་ཟད་པར་འདོད། །
རྒྱལ་བ་རྣམས་ཀྱིས་བྱང་ཆུབ་ཆགས་མེད་གྱུར་ལ་རེག །
དེས་ན་འདི་ནི་བྱང་ཆུབ་སེམས་དཔའི་མིང་འཐོབ་བོ། །[༡༦]
ཞེས་གསུངས་ཏེ། ཅི་ཕྱིར་འདི་ནི་ཞེས་པ་ནས། མིང་འདི་འཐོབ་བོ་ཞེས་པའི་བར་ལ། རྒྱུ་མཚན་ཅིའི་ཕྱིར་ཆོས་གཉིས་དང་ལྡན་པ་འདི་ནི་བྱང་ཆུབ་སེམས་དཔའ་ཞེས་བྱ་སྟེ། རང་གི་ཞེན་པ་དང་ཆགས་པ་རྣམ་པར་གཅོད་པར་བྱེད་ཅིང༌། ཕྱི་ནང་གི་དངོས་པོ་ཀུན་ལ་ཆགས་པ་ཟད་པར་འདོད་པ་དེ་དགོས་པ་ཅི་སྟེ་ཞེ་ན། རྒྱལ་བ་སངས་རྒྱས་རྣམས་ཀྱིས་བྱང་ཆུབ་ཆོས་ཀྱི་སྐུ་དེ་ཆགས་པ་དང་ཞེན་པ་མེད་པར་གྱུར་པ་ལ་རེག་ཅིང་ཐོབ་པའི་ཕྱིར་རོ། །དེས་ན་འདི་ནི་བྱང་ཆུབ་སེམས་དཔའ་ཞེས་བྱ་བའི་མིང་འཐོབ་པའོ། །
གཉིས་པ་སེམས་དཔའ་ཆེན་པོ་ནི།
ཅི་ཕྱིར་འདི་ནི་སེམས་དཔའ་ཆེ་ཞེས་བྱ་ཞེ་ན། །
སེམས་ཅན་ཚོགས་རྣམས་མང་པོའི་མཆོག་ཏུ་གྱུར་པ་དང༌། །
སེམས་ཅན་ཁམས་ཀྱི་ལྟ་རྣམས་ཆེན་པོ་གཅོད་པ་སྟེ། །
དེ་ཕྱིར་སེམས་དཔའ་ཆེན་པོ་ཞེས་ནི་རབ་བརྗོད་དོ། །[༡༧]
གཏོང་བ་ཆེ་དང་བློ་ཆེ་བ་དང་མཐུ་ཆེ་དང༌། །
རྒྱལ་བ་རྣམས་ཀྱི་ཐེག་ཆེན་མཆོག་ལ་ཞུགས་པ་དང༌། །
གོ་ཆ་ཆེན་པོ་བགོས་ཤིང་བདུད་ཀྱི་རྒྱུ་འདུལ་བ། །
དེ་ཡི་ཕྱིར་ན་སེམས་དཔའ་ཆེ་ཞེས་རབ་ཏུ་བརྗོད། །[༡༨]
ཅེས་གསུངས་ཏེ། ཅི་ཕྱིར་དེ་ནི་ཞེས་པ་ནས་བཟུང་སྟེ། རབ་ཏུ་བརྗོད་ཞེས་པའི་བར་ལ། ཡང་རྒྱུ་མཚན་ཅིའི་ཕྱིར་ན་གཉིས་ལྡན་གྱི་གང་ཟག་དེ་ནི་སེམས་དཔའ་ཆེན་པོ་ཞེས་བྱ་བ་ཡིན་ཏེ། སེམས་ཅན་གྱི་སྡེ་ཆེན་པོ་དང་ཁམས་དང་སྐྱེ་མཆེད་ཅན་ལ་སོགས་པ་རྣམས་མང་པོའི་མཆོག་ཏུ་གྱུར་པ་སེམས་བསྐྱེད་རྣམ་པ་གཉིས་དང་ལྡན་པ་དང༌། སེམས་ཅན་གྱི་ཁམས་ཀྱི་ལྟ་བའི་རྣམ་པ་ཆེན་པོ་བདག་དང་བདག་གི་བར་ཞེན་པ་དེ་གཅོད་པ་སྟེ། རྒྱུ་མཚན་དེའི་ཕྱིར་གང་ཟག་དེ་ལ་སེམས་དཔའ་ཆེན་པོ་ཞེས་པ་ནི་རབ་ཏུ་བརྗོད་དོ། །ཡང་རང་གིས་ཕ་རོལ་ཏུ་ཕྱིན་པ་དྲུག་གི་ཚོགས་རྫོགས་པ་ནི་སྦྱིན་པ་གཏོང་བ་ཆེ་བ་དང་བློ་ཆེ་བ་དང༌། ཤེས་རབ་དང་ལྡན་པ་དང༌། མཐུ་ཆེ་བ་ནི་འཆལ་པ་དང༌། ཁོང་ཁྲོ་བ་དང༌། ལེ་ལོ་དང༌། གཡེང་བའི་དཔུང་འཇོམས་པ་ལ་དཔའ་བས་ན་ཚུལ་ཁྲིམས་ལ་སོགས་པ་བཞི་དང་ལྡན་པ་དང༌། ཡང་དུས་གསུམ་གྱི་རྒྱལ་བ་རྣམས་ཀྱི་ལམ་ཐེག་པ་ཆེན་པོ་མཆོག་ཤེས་རབ་སྙིང་རྗེ་དང་ཐབས་དང་ལྡན་པ་ལ་ཞུགས་པ་དང༌། གོ་ཆ་ཆེན་པོ་བགོས་ཤིང་བདུད་ཀྱི་བར་དུ་གཅོད་པའི་རྒྱུ་འདུལ་བ་དང་ལྡན་པ་སྟེ། དེའི་ཕྱིར་ན་བྱང་ཆུབ་སེམས་དཔའ་ཆེན་པོ་ཞེས་བྱ་བར་རབ་ཏུ་བརྗོད་དོ། །
གསུམ་པ་གོ་ཆ་བགོས་་ནི།
དཔེར་ན་སྒྱུ་མ་མཁན་གྱིས་བཞི་མདོར་སྤྲུལ་བྱས་ཏེ། །
སྐྱེ་བོ་ཕལ་ཆེན་མགོ་མང་བྱེ་བ་གཅོད་བྱེད་པའི། །
གསད་བྱ་དེ་དག་ཅི་འདྲ་དེ་ལྟར་བྱང་ཆུབ་སེམས། །
འགྲོ་ཀུན་སྤྲུལ་འདྲ་རབ་ཤེས་དེ་ལ་འཇིགས་པ་མེད། །[༡༩]
གཟུགས་དང་འདུ་ཤེས་ཚོར་བ་དང་ནི་སེམས་པ་དང༌། །
རྣམ་པར་ཤེས་པ་མ་བཅིངས་མ་གྲོལ་ཡོད་པ་མིན། །
དེ་ལྟར་བྱང་ཆུབ་ལ་འཇུག་ཞུམ་པའི་སེམས་མེད་པ། །
འདི་ནི་གང་ཟག་དམ་པ་རྣམས་ཀྱི་གོ་ཆ་མཆོག །[༢༠]
ཅེས་གསུངས་ཏེ། དཔེར་ན་སྒྱུ་མ་མཁན་གྱིས་ཞེས་པ་ནས། གོ་ཆ་མཆོག་ཞེས་པའི་བར་ལ། ཡང་བསྒྲལ་བྱ་སེམས་ཅན་གྱི་ཉེས་སྤྱོད་ཀྱིས་མི་འཇིགས་པའི་དཔེ་ནི། དཔེར་ན་སྒྱུ་མ་མཁན་གྱིས་ལམ་པོ་ཆེའི་བཞི་མདོར་སྐྱེ་བོའི་ཚོགས་ཆེན་པོ་སྤྲུལ་པར་བྱས་ཏེ། སྒྱུ་མས་སྤྲུལ་པའི་སྐྱེ་བོ་ཕལ་མོ་ཆེ་གཅིག་གིས་ཅིག་མགོ་མང་པོ་བརྒྱ་འམ་སྟོང་ངམ་བྱེ་བ་ལ་སོགས་པ་ཇི་སྙེད་ཅིག་གཅོད་པར་བྱེད་པའི་ཚོགས་རྣམ་པར་སྤྲུལ་ཀྱང༌། སྒྱུ་མའི་སྐྱེས་བུ་དེ་དག་བསད་བྱ་དང་གསོད་བྱེད་དེ་དག་ལ་བསད་བྱའི་རྣམ་པར་རྟོག་པ་དང༌། སྡིག་པ་མེད་པ་ཅི་འདྲ་བ་དེ་བཞིན་དུ་བྱང་ཆུབ་སེམས་དཔས་ཀྱང༌། འགྲོ་བ་ཀུན་སྒྱུ་མ་ལས་སྤྲུལ་པ་དང་འདྲ་བར་ཤེས་པས་དོན་བྱེད་པ་དེ་ལ་འཇིགས་ཤིང་སྐྲག་པ་མེད་དོ། །དེ་ལྟར་སེམས་ཅན་སྒྱུ་མ་འདྲ་ན་བཅིངས་པ་དགྲོལ་བ་མི་འཐོབ་ཞེ་ན། ཡང་དག་པར་བཅིང་གྲོལ་མེད་པ་ཁོ་ན་སྟེ། གཟུགས་དང་དེ་བཞིན་དུ་འདུ་ཤེས་དང༌། ཚོར་བ་དང་སེམས་དཔའ་དང༌། རྣམ་པར་ཤེས་པ་ལ་རང་བཞིན་མེད་པས་མ་བཅིངས་པ་ཡིན་པ་ལ། དེ་ལ་གྲོལ་རྒྱུ་མེད་པས་མ་གྲོལ་བ་སྟེ། ཡེ་ནས་ཡོད་པ་མ་ཡིན་ཏེ་ཁྱད་པར་གྱི་གཞི་གང་ཡང་མ་གྲུབ་པ་ལ་ཁྱད་པར་གྱི་ཆོས་མ་གྲུབ་པའི་ཕྱིར། དོན་དམ་པར་དེ་ལྟར་རྟོགས་ནས་ཐ་སྙད་དུ་བྱང་ཆུབ་བསྒྲུབ་པ་ལ་འཇུག་པ་ལྟར་སྣང་བ་ཞུམ་པའི་སེམས་མེད་ན་འདི་ནི་ཐེག་པ་ཆེན་པོའི་གང་ཟག་དམ་པ་རྣམས་ཀྱི་གོ་ཆ་མཆོག་བགོས་པ་ཡིན་ནོ། །
གཉིས་པ་༼སྤྱད་བྱ་ཆོས་ཀྱི་དབྱེ་བ་ལ༽གཉིས། ཐེག་པ་ཆེན་པོའི་སྒྲ་དོན་དང༌། ཤེས་རབ་ཀྱི་སྒྲ་དོན་ནོ། །དང་པོ་ཐེག་པ་ཆེན་པོའི་སྒྲ་དོན་ལ་གཉིས། ཐ་སྙད་དུ་ཡོད་པའི་ཚུལ་དང༌། དོན་དམ་པར་མེད་པའི་ཚུལ་ལོ། །དང་པོ་ཐ་སྙད་དུ་ཡོད་པའི་ཚུལ་ནི།
ཅི་ཕྱིར་འདི་ནི་བྱང་ཆུབ་ཐེག་ཆེན་བྱ་ཞེ་ན། །
དེ་གང་བཞོན་ནས་སེམས་ཅན་ཐམས་ཅད་མྱ་ངན་ཟློ། །
ཐེག་པ་འདི་ནི་མཁའ་འདྲ་གཞལ་མེད་ཁང་ཆེན་ཏེ། །
དགའ་སྐྱིད་བདེ་བ་མངོན་པར་འཐོབ་བྱེད་ཐེག་པའི་མཆོག །[༢༡]
ཅེས་གསུངས་ཏེ། ཅི་ཕྱིར་འདི་ནི་ཞེས་པ་ནས། ཐེག་པའི་མཆོག་ཅེས་པའི་བར་ལ་ཅིའི་ཕྱིར་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ནི་བྱང་ཆུབ་སེམས་དཔའ་རྣམས་ཀྱི་ལམ་གྱི་ཐེག་པ་ཆེན་པོ་ཞེས་བྱ་ཞེ་ན། སྣང་བདེན་དུ་མི་དམིགས་པ་དེ་ལ་བྱང་ཆུབ་སེམས་དཔའ་གང་ཞིག་བཞོན་ནས། སེམས་ཅན་ཐམས་ཅད་མི་གནས་པའི་མྱ་ངན་ལས་འདའ་བའི་ཕྱིར་ཡང་ཐེག་པ་ཆེན་པོ་འདི་ནི་ཀུན་ལ་ཁྱབ་ཅིང་ངོས་གཟུང་མེད་པས་ནམ་མཁའ་དང་འདྲ་ལ། འདིར་ཞུགས་པས་ཉམས་དགའ་བས་ལྷའི་གཞལ་མེད་ཁང་ཆེན་དང་འདྲ་བ་སྟེ། ལམ་ཟག་པ་མེད་པས་དགའ་བ་འདུས་མ་བྱས་པ། སྐྱིད་པ་ཆོས་སྐུ་ཐོབ་པར་བྱེད་པ། བདེ་བ་མངོན་པར་ཐོབ་པར་བྱེད་པས་ན་འདིར་ཐེག་པའི་ནང་ནས་མཆོག་ཡིན་ནོ། །
གཉིས་པ་དོན་དམ་པར་མེད་པའི་ཚུལ་ནི།
གང་ཞིག་བཞོན་ནས་ཕྱོགས་སུ་འགྲོ་བ་དམིགས་སུ་མེད། །
མྱ་ངན་འདས་པར་འགྲོ་བར་གསུངས་པ་འགྲོ་མི་དམིགས། །
དཔེར་ན་མེ་ཤི་དེ་ཡིས་འགྲོ་རྒྱུ་མེད་པ་བཞིན། །
རྒྱུ་དེས་དེ་ནི་མྱ་ངན་འདས་ཞེས་རབ་ཏུ་བརྗོད། །[༢༢]
བྱང་ཆུབ་སེམས་དཔའ་སྔོན་གྱི་མཐའ་དང་ཕྱི་མཐའ་དང༌། །
ད་ལྟར་བྱུང་བར་མི་དམིགས་དུས་གསུམ་དག་པ་སྟེ། །
གང་དག་དེ་ནི་འདུས་མ་བྱས་ཡིན་སྤྲོས་མེད་དེ། །
འདི་ནི་ཤེས་རབ་ཕ་རོལ་ཕྱིན་མཆོག་སྤྱོད་པ་ཡིན། །[༢༣]
ཞེས་གསུངས་ཏེ། གང་ཞིག་བཞོན་ནས་ཞེས་བྱ་བ་ནས། སྤྱོད་པ་ཡིན་ཞེས་བྱ་བའི་བར་ལ། ཡང་འདི་ལ་བརྟེན་ནས་མྱ་ངན་ལས་འདས་པར་འགྲོ་ཞེས་བྱས་ཀྱང་ཡང་དག་པའི་ལམ་གང་ཞིག་ལ་བཞོན་ནས་འགྲོ་བས་འབྲས་བུའི་ཕྱོགས་སུ་འགྲོ་བ་དང་འགྲོ་བྱེད་དམིགས་སུ་མེད་པ་ལྟ་བུར། མྱ་ངན་ལས་འདས་པར་འགྲོ་ཞེས་བྱ་བར་གསུངས་པ་ཙམ་ཡིན་གྱིས། ཡང་དག་པར་འགྲོ་བ་མི་དམིགས་པའོ། །དཔེར་ན་འགྲོ་ས་མེད་ལ་འགྲོ་བའི་བརྡ་བྱས་པ་དེ་མི་ཤི་ནས་སོང་ཞེས་བྱས་ཀྱང་དེའི་འགྲོ་རྒྱུ་མེད་པ་བཞིན་དུ་དེས་མཚོན་དེ་གང་ཟག་དེ་ནི་མྱ་ངན་ལས་འདས་ནས་སོང་ཞེས་བརྡའ་རབ་ཏུ་བརྗོད་པ་ཙམ་ཡིན་ནོ། །གཞན་ཡང་འགྲོ་བ་པོ་བྱང་ཆུབ་སེམས་དཔའ་དེ་ལ་སྔོན་གྱི་མཐའ་སྟེ། འདས་པ་དང༌། ཕྱི་མའི་མཐའ་མ་འོངས་པ་དང༌། ད་ལྟར་བྱུང་བར་ཀྱང་སྣང་བདེན་གཉིས་སུ་མི་དམིགས་པས་དུས་གསུམ་གྱིས་དག་པ་སྟེ་གང་དག་དུས་གསུམ་གྱི་སྟོང་པར་རྟོགས་པ་དེ་ནི། འདུས་མ་བྱས་ཡིན་པ་ལ་ནི་དོན་གྱི་སྤྲོས་པ་མེད་པ་སྤྱོད་དོ། །མི་དམིགས་པར་སྤྱོད་པ་འདི་ནི་ཤེས་རབ་ཀྱི་ཕ་རོལ་ཏུ་ཕྱིན་པ་མཆོག་ལ་སྤྱོད་པ་ཡིན་ནོ། །
གཉིས་པ་ཤེས་རབ་ཀྱི་སྒྲ་དོན་ལ་གསུམ། གྲོགས་སྙིང་རྗེས་ཟིན་པ་དང༌། ཡུལ་མཉམ་ཉིད་དུ་ཤེས་པ་དང༌། འབྲས་བུ་དམ་པ་ཐོབ་པའོ། །དང་པོ་གྲོགས་སྙིང་རྗེས་ཟིན་པ་ནི།
བྱང་ཆུབ་སེམས་དཔའ་མཁས་རིག་གང་གི་དུས་ཀྱི་ཚེ། །
སྐྱེ་མེད་རྣམ་པར་བསམས་ཏེ་འདི་ལྟར་སྤྱོད་བྱེད་ཅིང༌། །
སྙིང་རྗེ་ཆེན་པོ་བསྐྱེད་ཀྱང་སེམས་ཅན་འདུ་ཤེས་མེད། །
འདི་ནི་ཤེས་རབ་ཕ་རོལ་ཕྱིན་མཆོག་སྤྱོད་པ་ཡིན། །[༢༤]
ཞེས་གསུངས་ཏེ། བྱང་ཆུབ་སེམས་དཔའ་ཞེས་པ་ནས། སྤྱོད་པ་ཡིན་ཞེས་པའི་བར་ལ། ཡང་སྤྱོད་པ་པོ་བྱང་ཆུབ་སེམས་དཔའ་སྦྱངས་པའི་ལས་འཕྲོ་དང་ལྡན་པས་མཁས་པར་རིག་པས་མཉམ་བཞག་གང་གི་དུས་ཀྱི་ཚེ་ན་ཡུལ་ཅིར་ཡང་མ་གྲུབ་པ་ལ། བློས་ཀྱང་ཅིར་ཡང་ཡིད་ལ་མི་བྱེད་པའི་ཚུལ་གྱིས་སྐྱེ་མེད་རྣམ་པར་བསམས་ཏེ། འདི་ཁོ་ན་ལྟར་སྤྱོད་པར་བྱེད་ཅིང་རྗེས་ཐོབ་ཏུ་དེ་ལྟར་མ་རྟོགས་པའི་སེམས་ཅན་ལ་དམིགས་པ་མེད་པའི་སྙིང་རྗེ་ཆེན་པོ་བསྐྱེད་ཀྱང་དམིགས་ཡུལ་དུ་སྣང་བའི་སེམས་བདེན་པ་ཅན་གྱི་འདུ་ཤེས་མེད་པ་དེའི་ཚེ་བྱང་ཆུབ་སེམས་དཔའ་འདི་ནི་ཡུམ་ཤེས་རབ་ཀྱི་ཕ་རོལ་ཏུ་ཕྱིན་པ་མཆོག་ལ་སྤྱོད་པ་ཡིན་ནོ། །
གལ་ཏེ་སེམས་ཅན་འདུ་ཤེས་སྡུག་བསྔལ་འདུ་ཤེས་སྐྱེད། །
འགྲོ་བ་རྣམས་ཀྱི་དོན་བྱ་སྡུག་བསྔལ་སྤང་སྙམ་སྟེ། །
བདག་དང་སེམས་ཅན་ཡོངས་རྟོག་བྱང་ཆུབ་སེམས་དཔའ་སྟེ། །
འདི་ནི་ཤེས་རབ་ཕ་རོལ་ཕྱིན་མཆོག་སྤྱོད་མ་ཡིན། །[༢༥]
ཞེས་གསུངས་ཏེ། གལ་ཏེ་དེ་ལས་བཟློག་ཏེ་དོན་བྱ་བའི་ཡུལ་སེམས་ཅན་བདེན་པའི་འདུ་ཤེས་ཤིང༌། དོན་བྱ་དགོས་པའི་རྒྱུ་མཚན་སྡུག་བསྔལ་བདེན་པའི་འདུ་ཤེས་བསྐྱེད་དེ་འགྲོ་བ་སེམས་ཅན་འདི་རྣམས་ཀྱི་དོན་བྱ་དགོས་སྙམ་པ་དང༌། སྡུག་བསྔལ་འདི་དག་སྤང་བར་བྱའོ་སྙམ་ཞིང་བདག་གིས་དོན་བྱས་དགོས་སྙམ་པ་སྟེ། དེ་ལྟར་བྱེད་པ་པོ་བདག་དང་ཤེས་བྱའི་ཡུལ་སེམས་ཅན་དང་ངོ་བོའི་སྡུག་བསྔལ་ལ་སོགས་པ་འཁོར་གསུམ་ཡོངས་སུ་རྟོག་པའི་བྱང་ཆུབ་སེམས་དཔའ་དེ་ལྟ་བུ་འདི་ནི་ཤེས་རབ་ཀྱི་ཕ་རོལ་ཏུ་ཕྱིན་པ་མཆོག་ལ་སྤྱོད་པ་མ་ཡིན་ནོ། །
གཉིས་པ་ཡུལ་མཉམ་ཉིད་དུ་ཤེས་པ་ནི།
བདག་ཅི་འདྲ་བ་དེ་འདྲར་སེམས་ཅན་ཐམས་ཅད་ཤེས། །
སེམས་ཅན་ཐམས་ཅད་ཅི་འདྲར་དེ་འདྲར་ཆོས་ཀུན་ཤེས། །
སྐྱེ་བ་མེད་དང་སྐྱེ་བ་གཉི་གར་མི་རྟོག་པ། །
འདི་ནི་ཤེས་རབ་ཕ་རོལ་ཕྱིན་མཆོག་སྤྱོད་པ་ཡིན། །[༢༦]
ཞེས་གསུངས་ཏེ། བདག་ཅི་འདྲ་ཞེས་པ་ནས། སྤྱོད་པ་ཡིན་ཞེས་པའི་བར་ལ། འོན་ཏེ་བདག་ཅི་འདྲ་བར་དེ་དང་འདྲ་བར་སེམས་ཅན་ཐམས་ཅད་ཀྱི་བདག་ཀྱང་མེད་པར་ཤེས་ལ། སེམས་ཅན་ཐམས་ཅད་ཀྱི་བདག་ཅི་འདྲ་དེ་ལྟར་གཟུགས་ལ་སོགས་པ་རྣམས་ཀྱི་ཆོས་ཀུན་ཀྱང་དེ་འདྲར་ཤེས་ནས། བཀག་ཆོས་འདུས་བྱས་པ་སྐྱེ་བ་མེད་པ་དང༌། སྐྱེ་བའི་ཆོས་གཉིས་ཀ་སྣང་བ་དང་བདེན་པར་མི་རྟོགས་པ་འདི་ནི་ཤེས་རབ་ཀྱི་ཕ་རོལ་ཏུ་ཕྱིན་པ་མཆོག་ལ་སྤྱོད་པ་ཡིན་ནོ། །
གསུམ་པ་འབྲས་བུ་དམ་པ་ཐོབ་པ་ནི།
འཇིག་རྟེན་དག་ན་ཆོས་མིང་ཇི་སྙེད་ཡོངས་བརྗོད་པ། །
ཀུན་ལ་སྐྱེ་བ་དང་ནི་ཡང་དག་འདས་སྤངས་ནས། །
ཡེ་ཤེས་འཆི་མེད་དམ་པ་དེ་ལས་གཞན་མེད་འཐོབ། །
དེ་ཕྱིར་འདི་ནི་ཤེས་རབ་ཕ་རོལ་ཕྱིན་ཅེས་བྱ། །[༢༧]
ཞེས་གསུངས་ཏེ། འཇིག་རྟེན་དག་ན་ཞེས་པ་ནས། ཕ་རོལ་ཕྱིན་ཅེས་བྱ་བའི་བར་གྱིས་འཇིག་རྟེན་དག་ན་ཉོན་མོངས་འཁོར་བའི་ཆོས་དང༌། རྣམ་བྱང་མྱ་ངན་ལས་འདས་པ་དང་གཉིས་ལ་སོགས་པའི་ཆོས་ཀྱི་མིང་ཇི་སྙེད་ཅིག་ཡོངས་སུ་བརྗོད་པ་ཀུན་ལ་འདུས་བྱས་སྐྱེ་བ་དང་ནི་ཡང་དག་པར་འདས་པ་སྟེ། དགག་པ་སྤངས་ནས་རང་བྱུང་གི་ཡེ་ཤེས་སྐྱེ་ཤི་མེད་པའི་དམ་པ་དེ་ལས་ལྷག་བཅས་གཞལ་དུ་མེད་པ་དེ་ཐོབ་པ་དེའི་ཕྱིར་དབྱིངས་དང་ཡེ་ཤེས་ལ་འགག་པ་མེད་པ་འདི་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ཉིད་ཅེས་བྱའོ། །
གསུམ་པ་གང་ཟག་དང་ཆོས་ཀྱི་དོན་བསྡུས་པ་ནི།
བྱང་ཆུབ་སེམས་དཔའ་གང་ཞིག་དོགས་མེད་དེ་ལྟར་སྤྱོད། །
ཤེས་རབ་ལྡན་ཏེ་མཉམ་ཉིད་གནས་པར་ཤེས་པར་བྱ། །
ཆོས་རྣམས་རང་བཞིན་མེད་པར་ཡོངས་སུ་ཤེས་གྱུར་བ། །
འདི་ནི་ཤེས་རབ་ཕ་རོལ་ཕྱིན་མཆོག་སྤྱོད་པ་ཡིན། །[༢༨]
ཞེས་གསུངས་ཏེ། བྱང་ཆུབ་སེམས་དཔའ་ཞེས་པ་ནས། ཕྱིན་མཆོག་སྤྱོད་པ་ཡིན་ཞེས་པའི་བར་ལ། བྱང་ཆུབ་སེམས་དཔའ་གང་ཞིག་ཟབ་མོའི་དོན་ལ་རྨོངས་པ་དང༌། དེས་བསྐྱེད་པའི་དགོས་པ་སྟེ་ཐེ་ཚོམ་མེད་པ་ཇི་ལྟར་གནས་པ་ལྟར། དེ་ལྟར་སྤྱོད་པའི་བློ་ཤེས་རབ་དང་ལྡན་པ་དེ། ཆོས་ཐམས་ཅད་ཀྱི་མཉམ་པ་ཉིད་ཀྱི་དོན་ལ་བློ་གནས་པར་བྱ་བ་གང་དུ་ཡང་མཉམ་ཞེ་ན། ཉོན་མོངས་པ་དང་རྣམ་བྱང་གི་ཆོས་རྣམས་སྣང་བདེན་གྱི་རང་བཞིན་མེད་པར་ཡོངས་སུ་ཤེས་པར་གྱུར་པ་འདི་ནི། གནས་ལུགས་ཤེས་རབ་ཀྱི་ཕ་རོལ་ཏུ་ཕྱིན་པ་མཆོག་ལ་སྤྱོད་པ་ཡིན་ནོ། །
འདི་ཡན་ཆད་དུ་ཤེས་རབ་ཀྱི་ཕ་རོལ་ཏུ་ཕྱིན་པ་སྟོང་ཉིད་དམ་པ་སྐྱེ་བ་མེད་པར་བཤད་པ་རྣམ་པ་ཐམས་ཅད་ཆོས་ཉིད་མི་དམིགས་པའི་ཆ་ནས་བསྟན་ལ། འབྲིང་དུ་སྟོན་པའི་དོན་སྐབས་འོག་མ་གཉིས་སུ་ཁྱད་པར་གྱི་ལམ་དང་གཞི་ཆོས་ཉིད་མི་དམིགས་པར་རྟོགས་པའི་ཆ་ནས། སྒྱུ་མ་ལྟ་བུ་ལ་སོགས་པ་ཇི་སྙེད་པ་ཅིག་གིས་བསྟན་ཏེ། དེ་དག་ཀྱང་གཞིའི་མཚམས་སུ་བསྡུ་བར་བྱའོ། །
གཉིས་པ་འབྲིང་དུ་བསྟན་པ་ལ་བཞི། ཐམས་ཅད་མཁྱེན་པ་ཉིད་ལ་ཇི་ལྟར་བསླབ་པའི་ཚུལ་དང༌། བསླབ་བྱ་ཤེས་རབ་ངོས་བཟུང་བ་དང༌། དེ་ལ་བརྟེན་པའི་བསོད་ནམས་བསྒྲུབ་པ། དེའི་རང་བཞིན་རྒྱུད་ལ་སྐྱེ་བའོ། །དང་པོ་ཐམས་ཅད་མཁྱེན་པ་ཉིད་ལ་ཇི་ལྟར་བསླབ་པའི་ཚུལ་ལ་གསུམ། དོན་དམ་པར་མི་གནས་པ་དང༌། ཀུན་རྫོབ་སྒྱུ་མ་ལྟ་བུ་ལ་བསླབ་པ་དང༌། དེ་ལྟར་ཟུང་འཇུག་ལ་བསློབ་པའི་གང་ཟག་བསྔགས་པའོ། །དང་པོ་དོན་དམ་པར་མི་གནས་པ་ལ་ཡང་གཉིས། ཡུམ་གྱི་དོན་ཆོས་རྣམས་ལ་མི་གནས་པར་བྱ་བ་དང༌། ཡུམ་བྱང་ཆུབ་གསུམ་ཀའི་ལམ་དུ་བསྟེན་པའོ། །དང་པོ་ཡུམ་གྱི་དོན་ཆོས་རྣམས་ལ་མི་གནས་པར་བྱ་བ་ལ་གཉིས། དོན་དང༌། དཔེ་བསྟན་པའོ། དང་པོ་དོན་ནི།
གང་ཞིག་གཟུགས་ལ་མི་གནས་ཚོར་ལ་མི་གནས་ཤིང༌། །
གང་ཞིག་འདུ་ཤེས་མི་གནས་སེམས་པར་མི་གནས་ལ། །
རྣམ་ཤེས་གང་མི་གནས་པ་ཆོས་ཉིད་གནས་པ་སྟེ། །
འདི་ནི་ཤེས་རབ་ཕ་རོལ་ཕྱིན་མཆོག་སྤྱོད་པ་ཡིན། །[༡]
རྟག་དང་མི་རྟག་བདེ་དང་སྡུག་བསྔལ་སྡུག་མི་སྡུག །
བདག་དང་བདག་མེད་དེ་བཞིན་ཉིད་དང་དེ་བཞིན་སྟོང༌། །
འབྲས་བུ་ཐོབ་དང་དགྲ་བཅོམ་ས་ལ་མི་གནས་ཤིང༌། །
རང་རྒྱལ་ས་དང་དེ་བཞིན་སངས་རྒྱས་སར་མི་གནས། །[༢]
ཞེས་གསུངས་ཏེ། གང་ཞིག་གཟུགས་ལ་མི་གནས་ཚོར་བ་ལ་མི་གནས་ཤིང༌། །ཞེས་བྱ་བ་ལ་སོགས་པས་འདི་དག་གི་དབང་དུ་བྱས་ནས། རྒྱུ་ནི་ལམ་རྣམ་པར་ཤེས་པ་ཉིད་ཡིན་ལ། དེ་ཡང་དྲོ་བ་ལ་སོགས་པ་གནས་སྐབས་ཀྱི་བྱེ་བྲག་གིས་ཅི་རིགས་པར་བདག་དང་གཞན་སྤོང་བར་བྱེད་པ་ཡིན་ནོ། །དེ་སྐད་དུ་ཡང༌།
སློབ་མ་བསེ་རུའི་ལམ་གང་དང༌། །
འདི་དང་གཞན་པའི་ཡོན་ཏན་གྱིས། །
ཕན་ཡོན་ཆེ་བ་མཐོང་བའི་ལམ། །
བྱེད་པ་དང་ནི་མོས་པ་དང༌། །
བསྟོད་དང་བསྐུར་དང་བསྔགས་པ་དང༌། །
བསྔོ་དང་རྗེས་སུ་ཡིད་རང་བ། །
ཡིད་ལ་བྱེད་པ་བླ་མེད་དག །
བསྒྲུབ་དང་ཤིན་ཏུ་དག་པ་ཞེས། །
བྱ་བ་འདི་ནི་བསྒོམ་པའི་ལམ། །
བྱང་ཆུབ་སེམས་དཔའ་མཁས་རྣམས་ཀྱིས། །
ལམ་ཤེས་ཉིད་ནི་དེ་འདྲར་བཤད། །
ཅེས་པའི་སྐབས་ཕྲན་འདི་དག་ཀྱང་ཐེག་པ་གསུམ་གྱིས་མྱ་ངན་ལས་འདས་པ་སྟོན་པར་བྱེད་པའི་ཆོས་རྣམས་མི་དམིགས་པའི་ཆ་ནས་ཤེས་རབ་རྟོགས་བྱེད་ཀྱི་མངོན་རྟོགས་ཡིན་པས་དེའི་ཆ་ནས་བསྟན་ཏེ། གང་ཞིག་གཟུགས་ལ་ཞེས་པ་ནས། སར་མི་གནས་ཞེས་པའི་བར་ལ། ཡང་བྱང་ཆུབ་སེམས་དཔའ་གང་ཞིག །གཟུགས་ལ་སྣང་བདེན་དུ་ཞེན་པའི་ཚུལ་གྱིས་མི་གནས། ཚོར་བ་ལ་ཡང་མི་གནས་ཤིང༌། གང་ཞིག་འདུ་ཤེས་སུ་ཡང་མི་གནས་ཏེ་འདུ་བྱེད་པའི་སེམས་དཔར་ཡང་མི་གནས་ལ། རྣམ་པར་ཤེས་པ་གང་ལ་ཡང་སྣང་བདེན་དུ་ཞེན་པའི་ཚུལ་གྱིས་མི་གནས་པ་དེ། མཚན་མ་མེད་པའི་ཆོས་ཉིད་ལ་གནས་པ་སྟེ། ཞེན་པ་མེད་པ་འདི་ནི་ཤེས་རབ་ཀྱི་ཕ་རོལ་ཏུ་ཕྱིན་པ་མཆོག་ལ་སྤྱོད་པ་ཡིན་ནོ། །དེ་བཞིན་དུ་ཁྱད་པར་རྟག་པ་དང་མི་རྟག་པ་དང༌། བདེ་བ་དང་སྡུག་བསྔལ་བ་དང༌། ཡིད་སྡུག་པ་དང་མི་སྡུག་པ་དང༌། བདག་དང་དེ་བཀག་པའི་བདག་མེད་པའི་དེ་བཞིན་ཉིད་དང་དེ་བཞིན་ཉིད་སྟོང་ཞེས་བྱ་བར་ཡང་མི་གནས། རྒྱུན་དུ་ཞུགས་པ་ལ་སོགས་པའི་འབྲས་བུ་ཐོབ་པ་དང༌། དགྲ་བཅོམ་པའི་ས་དང་རྟགས་ལ་སོགས་པར་མི་གནས་ཤིང་རང་རྒྱལ་བའི་ས་དང་དེ་བཞིན་རྫོགས་པའི་སངས་རྒྱས་ཀྱི་སར་ཡང་མི་གནས་སོ། །
གཉིས་པ་དཔེ་བསྟན་པ་ནི།
ཇི་ལྟར་འདྲེན་པ་འདུས་མ་བྱས་ཁམས་མི་གནས་ཤིང༌། །
དེ་བཞིན་འདུས་བྱས་ལ་ཡང་མི་གནས་གནས་མེད་སྤྱོད། །
དེ་ལྟར་བྱང་ཆུབ་སེམས་དཔའ་གནས་ལ་གནས་མེད་གནས། །
གནས་མེད་གནས་ཡིན་འདི་ནི་རྒྱལ་བས་གནས་པར་གསུངས། །[༣]
ཞེས་གསུངས་ཏེ། ཇི་ལྟར་འདྲེན་པ་ཞེས་བྱ་བ་ནས། གནས་པར་གསུངས་ཞེས་པའི་བར་ལ། འོ་ན་ཇི་ལྟར་གནས་ཞེས་ན་འདྲེན་པའི་ཐུགས་འདུས་མ་བྱས་ཀྱི་ཁམས་ལ་ཡང་མི་གནས་ཤིང༌། དེ་བཞིན་དུ་འདུས་བྱས་ཀྱི་ཁམས་ལ་མི་གནས་ཞིང་ཅི་ལ་ཡང་གནས་པ་མེད་པར་སྤྱོད་པའོ། །ཚུལ་དེ་ལྟར་བྱང་ཆུབ་སེམས་དཔའ་ཡང་གནས་པར་བྱ་བའི་ཡུལ་ཅི་ཡང་གནས་པ་མེད་པའི་ཚུལ་གྱིས་གནས་ལ། དེ་ལྟར་ཅི་ལ་གནས་པ་མེད་པ་འདི་ཀ་བྱང་ཆུབ་སེམས་དཔའི་གནས་པ་ཡིན་ནོ། །ཞེས་འདི་ནི་རྒྱལ་བས་ཐེག་པ་ཆེན་པོའི་གནས་པ་ཡིན་པར་གསུངས་སོ། །
གཉིས་པ་༼ཡུམ་བྱང་ཆུབ་གསུམ་ཀའི་ལམ་དུ་བསྟན་པ༽ནི།
གང་དག་བདེ་གཤེགས་ཉན་ཐོས་འགྱུར་བར་བྱ་སྙམ་དང༌། །
རང་སངས་རྒྱས་དང་དེ་བཞིན་ཆོས་རྒྱལ་འགྱུར་འདོད་པ། །
བཟོད་པ་འདི་ལ་མ་བརྟེན་ཐོབ་པར་མི་ནུས་ཏེ། །
དཔེར་ན་ཚུ་རོལ་ཕ་རོལ་འགྲོ་དོགས་མི་མཐོང་བཞིན། །[༤]
ཞེས་གསུངས་ཏེ། གང་དག་བདེ་གཤེགས་ཞེས་པ་ནས། མི་མཐོང་བཞིན་ཞེས་པའི་བར་ལ། གང་ཟག་དབང་པོ་ཐ་མ་པ་གང་དག་བདེ་གཤེགས་ཀྱི་ཉན་ཐོས་སུ་འགྱུར་བར་བྱ་སྙམ་པ་དང༌། དེ་བཞིན་དུ་དབང་པོ་འབྲིང་པོ་རྣམས་རང་སངས་རྒྱས་ཀྱི་ས་ཐོབ་པར་འདོད་པ་དང་དེ་བཞིན་དུ་དབང་པོ་རབ་ཆོས་ཀྱི་རྒྱལ་པོ་སངས་རྒྱས་སུ་འགྱུར་བར་འདོད་པས་ཀྱང་གནས་མེད་དུ་བསྟན་པའི་ཤེས་རབ་དེ་ལ་མི་སྐྲག་པའི་བཟོད་པ་འདི་ལ་མ་བརྟེན་པར་དེ་དག་ཐོབ་པར་མི་ནུས་ཏེ་དེ་རྣམས་ལ་སྒྲིབ་པའི་དྲི་མ་སྤོང་བའི་ཕྱིར་རོ། །དཔེར་ན་ཆུའི་ཚུར་རོལ་དང་ཕ་རོལ་གྱི་ཕྱོགས་སུ་འགྲོ་བ་ལ་གྲུ་ལ་མི་བརྟེན་པར་ཆུའི་ངོགས་ཏེ་འགྲོ་བར་མི་མཐོང་བ་བཞིན་ནོ། །
གཉིས་པ་ཀུན་རྫོབ་སྒྱུ་མ་ལྟ་བུར་བསླབ་པ་ལའང་གཉིས། ཆོས་ཐམས་ཅད་སྒྱུ་མ་ལྟ་བུར་བསྟན་པ་དང༌། དེ་ལ་མི་སྐྲག་པའི་གང་ཟག་ངོས་བཟུང་བའོ། །དང་པོ་ཆོས་ཐམས་ཅད་སྒྱུ་མ་ལྟ་བུར་བསྟན་པ་ནི།
ཆོས་འཆད་པ་དང་ཉན་དང་བཤད་བྱ་གང་ཡིན་དང༌། །
འབྲས་བུ་ཐོབ་དང་རྐྱེན་རྒྱལ་དེ་བཞིན་འཇིག་རྟེན་མགོན། །
མཁས་པ་གསལ་བས་ཐོབ་པའི་མྱ་ངན་འདས་གང་ཡིན། །
དེ་ཀུན་སྒྱུ་མ་ལྟ་བུར་དེ་བཞིན་གཤེགས་པས་བསྟན། །[༥]
ཞེས་གསུངས་ཏེ། ཆོས་འཆད་པ་དང་ཞེས་པ་ནས། དེ་བཞིན་གཤེགས་པས་བསྟན་ཞེས་པའི་བར་ལ། ཡང་ཀུན་རྫོབ་ཏུ་ཆོས་འཆད་པའི་སློབ་དཔོན་དང༌། ཉན་པ་པོ་སློབ་མ་དང་བཤད་བྱའི་ཆོས་གང་ཡིན་པ་དང༌། དེ་དག་གིས་ཐོས་པའི་འབྲས་བུ་སྐྱེས་བུ་ཟུང་བཞི་གང་ཟག་ཡ་བརྒྱད་ཐོབ་པ་དང་རྟེན་འབྲེལ་ཤེས་པའི་རང་རྒྱལ་བ་དང་དེ་བཞིན་དུ་འཇིག་རྟེན་མགོན་པོའི་གཟུགས་སྐུར་སྣང་བའི་སྐུ་དང༌།སྔར་སྦྱངས་པ་ཡོད་པས་མཁས་པ་དང་ཤེས་རབ་གསལ་བས་ཐོབ་ཅིང༌། རྟོགས་པའི་ཆོས་གློ་བུར་གྱི་མྱ་ངན་ལས་འདས་པའི་ཆོས་སྐུ་གང་ཡིན་པ་བློ་ལས་སྣང་བ་དེ་ཀུན་སྣང་ལ་རང་བཞིན་མེད་པ་དཔེ་སྒྱུ་མས་སྤྲུལ་པའི་རྟ་གླང་ལྟ་བུར་དེ་བཞིན་གཤེགས་པས་སྔར་རྒྱས་འབྲིང་དུ་བསྟན། ཅི་སྐད་དུ་བསྟན་ཅེ་ན། སངས་རྒྱས་ཀྱི་རབ་འབྱོར་བྱིན་གྱིས་བརླབས་ཏེ། རབ་འབྱོར་གྱིས་གསོལ་པ། གཟུགས་ནས་རྣམ་མཁྱེན་གྱི་བར་དུ་རྨི་ལམ་ལྟ་བུ་ལགས་སམ། བཀའ་བསྩལ་པ། མྱ་ངན་ལས་འདས་པ་ཡང་སྒྱུ་མ་ལྟ་བུ་ལགས་ལ། དེ་བས་ལྷག་པའི་ཆོས་གཞན་ཞིག་ཡོད་ན་ཡང་སྒྱུ་མ་ལྟ་བུའོ། །ཞེས་གསུངས་སོ། །
གཉིས་པ་དེ་ལ་མི་སྐྲག་པའི་གང་ཟག་ངོས་བཟུང་བ་ནི།
གང་ཟག་བཞི་པོ་འདི་དག་དེ་ལ་མི་སྐྲག་སྟེ། །
རྒྱལ་སྲས་བདེན་ལ་མཁས་དང་ཕྱིར་མི་ལྡོག་པ་དང༌། །
དགྲ་བཅོམ་དྲི་མ་བསལ་ཞིང་སོམ་ཉི་སྤངས་པ་དང༌། །
བཞི་པ་དགེ་བའི་བཤེས་ཀྱིས་ཡོངས་སུ་ཟིན་པའོ། །[༦]
ཞེས་གསུངས་ཏེ། གང་ཟག་བཞི་པོ་འདི་དག་ཞེས་པ་ནས། ཡོངས་སུ་ཟིན་པའོ་ཞེས་པའི་བར་ལ། དེ་ལྟར་བསྟན་པ་ལ་མི་སྐྲག་ཅིང་མོས་པ་གང་ཞེ་ན། འོག་ནས་འབྱུང་བའི་གང་ཟག་བཞི་པོ་འདི་དག་སྒྱུ་མ་ལྟ་བུ་འདི་ལ་མི་སྐྲག་ཅིང༌། རྒྱལ་སྲས་བྱང་ཆུབ་སེམས་དཔའ་བདེན་པ་ལ་མཁས་པས་ཆོས་ཉིད་ཀྱི་བདེན་པ་མཐོང་བ་དང༌། དེ་མ་མཐོང་ཡང་སྦྱོར་ལམ་པ་ཕྱིར་མི་ལྡོག་པའི་ས་ཐོབ་པ་དང༌། ཉན་ཐོས་དགྲ་བཅོམ་པ་སྒོམ་སྤངས་ཀྱི་དྲི་མ་རྩལ་ཞིག་མཐོང་སྤངས་ཀྱི་སོམ་ཉིད་སྤངས་པ་གཉིས་ཀའི་ཆ་ལས་གྲོལ་བ་དང༌། བཞི་པ་དེ་རྣམས་མ་ཡིན་པ་ཡང་གྲོགས་ཐེག་ཆེན་གྱི་དགེ་བའི་བཤེས་གཉེན་གྱིས་ཚེ་རབས་ཐམས་ཅད་དུ་ཡོངས་སུ་ཟིན་པའོ། །
གསུམ་པ་དེ་ལྟར་ཟུང་འཇུག་སློབ་པ་ལ་བསྔགས་པའི་གང་ཟག་ལ་གསུམ། ཡུལ་ཐེག་པ་དམན་པ་ལ་མི་བསླབ་པ་དང༌། དགོས་པ་འཕེལ་གྲིབ་ཀྱི་ཕྱིར་མི་སློབ་པ་དང༌། དཔེ་ཐམས་ཅད་མཁྱེན་པ་ཉིད་ལ་སློབ་པ་ཡིན་པའོ། །དང་པོ་ཡུལ་ཐེག་པ་དམན་པ་ལ་མི་བསླབ་པ་ནི།
བྱང་ཆུབ་སེམས་དཔའ་མཁས་རིག་དེ་ལྟར་སྤྱོད་པ་ནི། །
དགྲ་བཅོམ་ས་ལ་མི་སློབ་རྐྱེན་རྟོགས་ས་ལ་མིན། །
ཐམས་ཅད་མཁྱེན་ཉིད་ཆེད་དུ་སངས་རྒྱས་ཆོས་རྗེས་སློབ། །
གང་ཞིག་སློབ་མི་སློབ་ལ་མི་སློབ་དེ་སློབ་ཡིན། །[༧]
ཞེས་གསུངས་ཏེ། བྱང་ཆུབ་སེམས་དཔའ་ཞེས་པ་ནས། དེ་སློབ་ཡིན་ཞེས་པའི་བར་ལ། ཡང་སློབ་པའི་བྱང་ཆུབ་སེམས་དཔའ་སྔར་གྱི་སྦྱངས་པའི་འཕྲོ་ཡོད་པས་མཁས་ཤིང་རིགས་པ་དེ་ལྟར་སྤྱོད་པ་ཡིན་ཞིང་ཀུན་རྫོབ་ཏུ་ཉན་ཐོས་དགྲ་བཅོམ་པའི་ས་ལ་མི་སློབ། དེ་བཞིན་རྐྱེན་རྟེན་འབྲེལ་ལ་མི་སློབ། དེ་བཞིན་དུ་རང་རྒྱལ་གྱི་ས་ལ་མིན། འོ་ན་གང་ལ་སློབ་ཅེ་ན། རྣམ་པ་ཐམས་ཅད་མཁྱེན་པ་ཉིད་སློབ་པར་བྱ་བའི་ཆེད་དུ་སངས་རྒྱས་རྣམས་ཀྱིས་རྟོགས་ནས། གསུངས་པའི་ཆོས་དེའི་རྗེས་སུ་སློབ་པའོ། །ཡང་གང་ཞིག་སློབ་པ་དང་མི་སློབ་པའི་ས་ལ་མི་སློབ་པ་དེ་ནི་ཐམས་ཅད་མཁྱེན་པ་ཉིད་ཀྱི་ས་ལ་སློབ་པ་ཡིན་ནོ། །
གཉིས་པ་དགོས་པ་འཕེལ་འགྲིབ་ཀྱི་ཕྱིར་མི་སློབ་པ་ནི།
གཟུགས་འཕེལ་ཡོངས་སུ་ཉམས་དང་ཡོངས་སུ་གཟུང་ཕྱིར་མིན། །
ཆོས་རྣམས་སྣ་ཚོགས་ཡོངས་སུ་གཟུང་ཕྱིར་མི་སློབ་པར།།
སློབ་ཅིང་་་་་་་་་་་་་་་་་་་་་་་་་་་་་་་་་་༌།།
ཞེས་གསུངས་ཏེ། གཟུགས་འཕེལ་ཞེས་པ་ནས། མི་སློབ་པར་སློབ་ཅིང་ཞེས་པའི་བར་ལ། དོན་དམ་པར་གཟུགས་སོགས་ཀྱི་ཆོས་རྣམས་མང་དུ་འཕེལ་བ་དང་ཉུང་ངུ་ཡོངས་སུ་ཉམས་པའི་ཕྱིར་དང༌། གང་གི་ངོ་བོ་ཡོངས་སུ་བཟུང་བའི་ཕྱིར་སློབ་པ་མིན་ཞིང༌། དེ་བཞིན་དུ་ཚོར་བ་ལ་སོགས་པའི་ཆོས་རྣམས་ཐམས་ཅད་ཀྱང་ཡོངས་སུ་བཟུང་བ་དང་ཉམས་པའི་ཕྱིར་མི་སློབ་པར། མི་དམིགས་པའི་ཚུལ་གྱིས་སློབ་པའོ། །
གསུམ་པ་དེས་ཐམས་ཅད་མཁྱེན་པ་ཉིད་ལ་སློབ་པ་ནི།
་་་་་་་་་་་་་་ཐམས་ཅད་མཁྱེན་པ་ཉིད་ཀྱང་ཡོངས་འཛིན་ལ། །
ངེས་འབྱུང་གང་ཡིན་འདི་ནི་ཡོངས་སུ་དགའ་བའི་སློབ། །[༨]
ཅེས་གསུངས་ཏེ། ཐམས་ཅད་མཁྱེན་པ་ཉིད་ཞེས་པ་ནས། དགའ་བའི་སློབ་ཞེས་པའི་བར་ལ། འབྲས་བུ་ཐམས་ཅད་མཁྱེན་པ་ཉིད་ཀྱི་ལམ་དང་ཡོངས་སུ་འཛིན་ལ། དེའི་དབང་གི་ཉོན་མོངས་སྡུག་བསྔལ་ལས་ངེས་པར་འབྱུང་བ་གང་ཡིན་པ་དེ་ནི་སངས་རྒྱས་ཀྱི་ས་ཡོངས་སུ་ཐོབ་པར་དགའ་བའི་བྱང་ཆུབ་སེམས་པའི་སློབ་པ་ཡིན་ནོ། །དེ་ཡན་ཆད་ཀྱིས་སྤྱིར་དོན་གཉིས་པ་ཐམས་ཅད་མཁྱེན་པ་ཉིད་འདོད་པ་ཇི་ལྟར་བསླབ་པར་བྱ་བའི་ཚུལ་སོང་ནས།
གཉིས་པ་བསླབ་བྱ་ཤེས་རབ་ཀྱི་ཕ་རོལ་ཏུ་ཕྱིན་པ་ངོས་བཟུང་བ་ལ་བཞི། ཡུལ་ཅི་ལ་ཡང་མི་གནས་པ་ཡིན་པ་དང༌། ངོ་བོ་མཐའ་ཡས་པ་ཡིན་པ་དང༌། འདུ་ཤེས་ཀྱི་མཚན་མ་ཡིན་པ་དང༌། དེ་དག་གི་འཐད་པ་བསྟན་པའོ། །དང་པོ་ཡུལ་ཅི་ལ་ཡང་མི་གནས་པ་ནི།
གཟུགས་ནི་ཤེས་རབ་མ་ཡིན་གཟུགས་ལ་ཤེས་རབ་མེད། །
རྣམ་ཤེས་འདུ་ཤེས་ཚོར་དང་སེམས་པ་འདི་དག་ནི། །
ཤེས་རབ་མ་ཡིན་འདི་དག་ལ་ཡང་ཤེས་རབ་མེད། །
འདི་ནི་ནམ་མཁའི་ཁམས་དང་མཚུངས་ཏེ་ཐ་དད་མེད། །[༩]
ཅེས་གསུངས་ཏེ། གཟུགས་ནི་ཞེས་པ་ནས། མཚུངས་ཏེ་ཐ་དད་མེད་ཞེས་པའི་བར་ལ། གཟུགས་སུ་སྣང་ཚོད་ཀྱི་བཟློག་པ་དེ་ནི་ཤེས་རབ་སྟོང་པའི་བཟློག་པ་མ་ཡིན་ཞིང་གཟུགས་ཀྱིས་བཟློག་པ་ལ་ཤེས་རབ་ངོ་བོ་ཐ་དད་པའི་ཚུལ་གྱིས་ལྡན་པར་ཀྱང་མེད་དོ། །དེ་བཞིན་དུ་རྣམ་ཤེས་དང་འདུ་ཤེས་དང་ཚོར་བ་དང་སེམས་པ་སྟེ་ལྔ་པོ་འདི་དག་ཏུ་སྣང་ཚོད་དེ་ནི་སྟོང་པར་ཤེས་རབ་ཀྱི་བཟློག་པ་མ་ཡིན་པ་བཞི་འདི་དག་ལ་ཡང་ཤེས་རབ་ངོ་བོ་ཐ་དད་པའི་ཚུལ་དུ་ལྡན་པར་ཡང་མེད་དོ། །
འོ་ན་ཇི་ལྟར་ཡོད་ཅེ་ན། ཆོས་ཅན་ཕུང་པོ་ལྔ་དང་ཆོས་ཉིད་སྟོང་པ་གཉིས་པོ་འདི་ནི་ནམ་མཁའི་ཁམས་ལ་ཤར་ཕྱོགས་ལ་སོགས་པའི་བརྡ་ཐ་དད་དུ་བཏགས་ཀྱང་དོན་དམ་པར་ཐ་དད་མེད་པ་དང་མཚུངས་ཏེ་ཕུང་པོ་དང་སྟོང་པ་ལའང་ངོ་བོ་ཐ་དད་མེད་དོ། །
གཉིས་པ་ངོ་བོ་མཐའ་ཡས་པ་ནི།
དམིགས་པ་རྣམས་ཀྱི་རང་བཞིན་དེ་ནི་ཕ་མཐའ་མེད། །
སེམས་ཅན་རང་བཞིན་གང་ཡིན་དེ་ཡང་ཕ་མཐའ་མེད། །
ནམ་མཁའི་ཁམས་ཀྱི་རང་བཞིན་དེ་ཡང་ཕ་མཐའ་མེད། །
འཇིག་རྟེན་མཁྱེན་པའི་ཤེས་རབ་དེ་ཡང་ཕ་མཐའ་མེད། །[༡༠]
ཅེས་གསུངས་ཏེ། དམིགས་པ་རྣམས་ཀྱིས་རང་བཞིན་ཞེས་པ་ལ་སོགས་པའི་རྐང་པ་བཞི་པོ་ཤེས་རབ་ཀྱི་ཕ་རོལ་ཏུ་ཕྱིན་པའི་ངོ་བོའི་རང་བཞིན་གཟུང་དུ་མེད་པར་བསྟན་ཏོ། །
གསུམ་པ་འདུ་ཤེས་ཀྱི་མཚན་མ་འཇིགས་པ་ནི།
འདུ་ཤེས་ཚུ་རོལ་ཡིན་ཞེས་འདྲེན་པས་ཡོངས་སུ་བསྒྲགས། །
འདུ་ཤེས་རྣམ་པར་བཤིག་ནས་སྤོང་བ་ཕ་རོལ་འགྲོ །
གང་དག་འདུ་ཤེས་བྲལ་བ་འདི་ནི་རྗེས་ཐོབ་པ། །
དེ་དག་ཕ་རོལ་ཕྱིན་ནས་སྟོན་པའི་བཀའ་ལ་གནས། །[༡༡]
ཞེས་གསུངས་ཏེ། འདུ་ཤེས་ཚུ་རོལ་ཞེས་པ་ནས། བཀའ་ལ་གནས་ཞེས་པའི་བར་ལ། བདག་གཞན་ནམ་འཁོར་འདས་གཉིས་སུ་བདེན་པར་འདུ་ཤེས་པ་དེ་ནི་ཚུལ་རོལ་འཁོར་བ་ཡིན་ཞེས་འདྲེན་པ་སངས་རྒྱས་ཀྱིས་ཡོངས་སུ་བསྒྲགས་ལ། དེ་ལས་བཟློག་པ་ལུང་དང་རིག་པའི་སྒོ་ནས་ནི་འདུ་ཤེས་པར་བཤིག་ནས་བདེན་འཛིན་སྤོང་བའི་བྱང་ཆུབ་སེམས་དཔའ་དེ་ཕ་རོལ་མྱ་ངན་ལས་འདས་པར་འགྲོ་ཞིང༌། གང་དག་སྣང་བདེན་གྱི་འདུ་ཤེས་དང་བྲལ་བ་འདི་ནི་རྗེས་སུ་རྟོགས་པ་ཐོབ་པ་གང་ཡིན་པ་དེ་ཀ་ལམ་ཕ་རོལ་ཏུ་ཕྱིན་པ་ལ་གནས་པ་སྟོན་པའི་ངེས་དོན་གྱི་བཀའ་ལ་གནས་སོ། །
བཞི་པ་དེ་དག་གི་འཐད་པ་བསྟན་པ་ནི།
གལ་ཏེ་སྟོན་པས་ཀྱང་ནི་གང་གཱའི་བྱེ་སྙེད་ཀྱི། །
བསྐལ་པར་བཞུགས་ཏེ་སེམས་ཅན་ཞེས་སྒྲ་ཡོངས་བསྒྲགས་ཀྱང༌། །
གཟོད་ནས་དག་པས་སེམས་ཅན་སྐྱེ་བར་ག་ལ་འགྱུར། །
འདི་ནི་ཤེས་རབ་ཕ་རོལ་ཕྱིན་མཆོག་སྤྱོད་པ་ཡིན། །[༡༢]
ཞེས་གསུངས་ཏེ། གལ་ཏེ་སྟོན་པས་ཞེས་པ་ནས། སྤྱོད་པ་ཡིན་ཞེས་པའི་བར་ལ། གལ་ཏེ་སྟོན་པ་སངས་རྒྱས་ཀྱིས་ཀྱང་ཡུན་གྱི་གངྒཱའི་འགྲམ་གྱི་བྱེ་མའི་གྲངས་ཇི་སྙེད་ཀྱི་སྐལ་པར་བཞུགས་ཏེ་སེམས་ཅན་རྣམས་ལ་ཆོས་ཀྱི་སྒྲ་སྒྲོགས་ཀྱང༌། སེམས་ཅན་ཡེ་གདོད་མ་ནས་དག་ཅིང་མ་གྲུབ་པའི་སེམས་ཅན་སྐྱེ་ཞིང་འབྱུང་བར་ག་ལ་འགྱུར་ཏེ། དེས་ན་ཐ་དད་ཀྱི་འདུ་ཤེས་དང་བྲལ་བ་འདི་ནི་ཤེས་རབ་ཀྱི་ཕ་རོལ་ཏུ་ཕྱིན་པའི་མཆོག་ལ་སྤྱོད་པ་ཡིན་ནོ། །དེས་བསླབ་པ་ཤེས་རབ་ངོས་བཟུང་བ་སོང་ནས།
སྤྱི་དོན་གསུམ་པ་དེ་ལ་བརྟེན་པའི་བསོད་ནམས་བསྒྲུབ་པ་ལ་བཞི། ཡུམ་གྱི་གཞུང་དོན་འཛིན་པའི་ཕན་ཡོན་དང༌། ཡུམ་མཆོད་པའི་ཕན་ཡོན་དང༌། སྤྱིན་པའི་ཕན་ཡོན་དང༌། ཡུམ་གྱི་ཡིད་རང་དང་བསྔོ་བའི་ཕན་ཡོན་ནོ། །དང་པོ་ཡུམ་གྱི་གཞུང་དོན་འཛིན་པའི་ཕན་ཡོན་ལ་གཉིས། དོན་འཛིན་པས་ལུང་བསྟན་ཐོབ་པ་དང༌། གཞུང་འཛིན་པས་གནོད་པ་སྤོང་བའོ། །དང་པོ་དོན་འཛིན་པས་ལུང་བསྟན་ཐོབ་པ་ནི།
གང་ཚེ་ང་ནི་ཕ་རོལ་ཕྱིན་པ་མཆོག་འདི་དང༌། །
མཐུན་པར་སྨྲ་གྱུར་དེ་ཚེ་སྔོན་གྱི་སྐྱེས་མཆོག་གིས། །
མ་འོངས་པ་ཡི་དུས་ན་སངས་རྒྱས་འགྱུར་རོ་ཞེས། །
ང་ལུང་བསྟན་པར་གྱུར་ཅེས་རྒྱལ་བས་དེ་སྐད་གསུང༌། །[༡༣]
ཞེས་གསུངས་ཏེ། གང་ཚེ་ང་ནི་ཞེས་པ་ནས། རྒྱལ་བས་དེ་སྐད་གསུངས་ཞེས་པའི་བར་ལ། སྔོན་བྱུང་གི་དུས་ཐུབ་པ་ང་ནི་བྲམ་ཟེའི་ཁྱེའུ་གཞོན་ནུ་སྤྲིན་དུ་སྐྱེས་པའི་དུས་ན། ཤེས་རབ་ཀྱི་ཕ་རོལ་ཏུ་ཕྱིན་པའི་མཆོག་གི་དོན་འདི་སྤྱོད་ཅིང༌། རྒྱལ་པོའི་ཕོ་བྲང་མར་མེ་ཅན་ཞེས་བྱ་བ་འདུག་པ་ན་སྐྱེས་མཆོག་མར་མེ་མཛད་ཀྱིས་ལུང་བསྟན་ཏོ། །
གཉིས་པ་གཞུང་འཛིན་པས་གནོད་པ་སྤོང་བ་ནི།
ཤེས་རབ་ཕ་རོལ་ཕྱིན་པ་གང་ལ་མགོན་སྤྱོད་པ། །
འདི་ནི་གང་ཞིག་གུས་བྱས་འཛིན་དང་ཆུབ་བྱེད་པ། །
དེ་ལ་དུག་དང་མཚོན་དང་མེ་དང་ཆུས་མི་ཚུགས། །
བདུད་དང་བདུད་ཀྱི་ཕྱོགས་ཀྱིས་གླགས་ཀྱང་རྙེད་མི་འགྱུར། །[༡༤]
ཞེས་གསུངས་ཏེ། ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་པ་ནས། གླགས་ཀྱང་སྙེད་མི་འགྱུར་ཞེས་པའི་བར་ལ། ཕ་རོལ་ཏུ་ཕྱིན་པ་འཛིན་པའི་ཡོན་ཏན་བསྟན་ཏོ། །
གཉིས་པ་ཡུམ་མཆོད་པའི་ཕན་ཡོན་ལ་གསུམ། མཆོད་རྟེན་མཆོད་པ་བས་ཡུམ་མཆོད་པ་བསོད་ནམས་ཆེ་བ་དང༌། དེའི་རྒྱུ་མཚན་བསྟན་པ་དང༌། ཤེས་རབ་ཉིད་བསྔགས་པའི་རྒྱུའོ། །དང་པོ་མཆོད་རྟེན་མཆོད་པ་བས་ཡུམ་མཆོད་པ་བསོད་ནམས་ཆེ་བ་ལ་ཡང་གསུམ། དོན་དགོད་པ་དང༌། མདོར་བསྟན་པ་དང༌། རྒྱས་པར་བཤད་པས་དོན་དེ་བསྒྲུབ་པའོ། །དང་པོ་ཐོག་མར་དོན་དགོད་པ་ནི།
ལ་ལས་བདེ་གཤེགས་ཡོངས་སུ་མྱ་ངན་འདས་པ་ཡི། །
མཆོད་རྟེན་རིན་ཆེན་བདུན་ལས་བྱས་ཤིང་མཆོད་བྱེད་ལ། །
བདེ་བར་གཤེགས་པའི་མཆོད་རྟེན་དེ་དག་གང་གཱ་ཡི། །
བྱེ་མ་སྙེད་ཀྱིས་བྱེ་བ་ཕྲག་སྟོང་ཞིང་བཀང་སྟེ། །[༡༥]
ཡོངས་སུ་བརྟག་བཟུང་ཞིང་རྣམས་བྱེ་བ་མཐའ་ཡས་ན། །
སེམས་ཅན་ཇི་སྙེད་འཁོད་པ་དེ་དག་ཐམས་ཅད་ཀྱིས། །
ལས་གཞན་མི་བྱེད་ལྷ་ཡི་མེ་ཏོག་སྤོས་རབ་དང༌། །
བྱུག་པས་དུས་གསུམ་བསྐལ་པའམ་དེ་བས་ལྷག་མཆོད་ལ། །[༡༦]
གང་ཞིག་གང་ལས་རྣམ་འདྲེན་སྟོབས་བཅུ་འབྱུང་འགྱུར་བ། །
བདེ་བར་གཤེགས་ཀྱི་ཡུམ་འདི་གླེགས་བམ་ལ་བྲིས་ཏེ། །
འཆང་ཞིང་མེ་ཏོག་བྱུག་པས་བསྟི་སྟང་བྱེད་གྱུར་ན། །
མཆོད་རྟེན་བྱས་མཆོད་བསོད་ནམས་དེས་ནི་ཆར་མི་ཕོད། །[༡༧]
ཅེས་གསུངས་ཏེ། ལ་ལས་བདེ་གཤེགས་ཞེས་བྱ་བ་ནས། ཆར་མི་ཕོད་ཞེས་པའི་བར་ལ། གང་ཟག་གང་ལ་ལས་བདེ་བར་གཤེགས་པ་ཡོངས་སུ་མྱ་ངན་ལས་འདས་པའི་མཆོད་རྟེན་ཁྱད་པར་གསུམ་དང་ལྡན་པ་ལས། རྒྱུའི་ཁྱད་པར་རིན་པོ་ཆེ་སྣ་བདུན་ལས་བྱས་ཤིང་དེ་ལ་མཆོད་པར་བྱེད་ལ། གྲངས་ཀྱི་ཁྱད་པར་བདེ་བར་གཤེགས་པའི་མཆོད་རྟེན་དེ་དག་ཆུ་བོ་གངྒཱའི་འགྲམ་གྱི་བྱེ་མའི་གྲངས་སྙེད་ཀྱིས་བྱེ་བ་ཕྲག་སྟོང་དང་མཉམ་པའི་ཞིང་ཁམས་ཐམས་ཅད་བཀང་སྟེ། མཆོད་པའི་ཁྱད་པར་ལས་མཆོད་བྱེད་ཡོངས་སུ་བརྟག་པའི་ཐབས་བཟུང་ན་སྔར་གྱི་ཞིང་ཁམས་བྱེ་བ་མཐའ་ཡས་ན་སེམས་ཅན་གྱི་བྱེད་པ། གྲུབ་པ་རྣམས་ཆུད་མི་ཟ་བར་བྱེད་པའི་ཕྱིར་རིགས་སྔགས་ཆེན་པོའོ། །འདུས་བྱས་འཁོར་བའི་བདེ་བ་དང༌། འདུས་མ་བྱས་མྱ་ངན་ལས་འདས་པའི་བདེ་བ་གང་གྲངས་ཇི་སྙེད་འཁོད་པ་དེ་དག་ཐམས་ཅད་ཀྱིས་མཆོད་པ་ལས་གཞན་པའི་ལས་མི་བྱེད་པར་མཆོད་པའི་རྫས་ལྷའི་མེ་ཏོག་དང་སྤོས་རབ་དང་ཙན་དན་ལ་སོགས་པའི་བྱུག་པས་དུས་སྔ་དྲོ་གུང་ཕྱི་དྲོ་གསུམ་དུ་ཡུན་རིང་བ་བསྐལ་པའམ། དེ་བས་ཀྱང་ལྷག་པར་མཆོད་པར་བྱེད་ལ། གང་ཟག་གང་ལ་ལ་ཞིག་གིས་ཆོས་གང་ཉམས་སུ་བླངས་པ་ལས་རྣམ་པར་འདྲེན་པ་སངས་རྒྱས་ཀྱི་སྟོབས་བཅུ་འབྱུང་བར་འགྱུར་ལ། བདེ་བར་གཤེགས་པ་བསྐྱེད་པའི་ཡུམ་འདི་གླེགས་བམ་ལ་ཡི་གེར་བྲིས་ཏེ། ལག་ཏུ་འཆང་ཞིང་མཆོད་པའི་ཁྱད་པར་མེ་ཏོག་དང་བྱུག་པ་བསྟི་སྟང་སྟེ་མཆོད་པ་བྱེད་པར་གྱུར་ལ། སྔར་གྱི་མཆོད་རྟེན་བྱས་ནས་དེ་མཆོད་པའི་བསོད་ནམས་ཅི་ཡོད་པ་དེ་བས་ཤེས་རབ་ཀྱི་ཕ་རོལ་ཏུ་ཕྱིན་པ་གླེགས་བམ་ལ་བྲིས་ཏེ་མཆོད་ན་བསོད་ནམས་དེའི་བརྒྱའི་ཆར་ཡང་ཉེ་བར་མི་འགྲོ། སྟོང་གི་ཆར་ཡང་མི་འགྲོ། དེ་བཞིན་དུ་བརྒྱ་སྟོང་གི་ཆ་དང༌། བྱེ་བའི་ཆ་དང༌། བྱེ་བ་བརྒྱའི་ཆ་དང༌། བྱེ་བ་བརྒྱ་སྟོང་ཁྲག་ཁྲིག་གི་ཚད་ཡང་མི་ཕོད་ལ། གྲངས་དང་དཔེ་དང་རྒྱུའི་བར་དུ་ཡང་མི་ཕོད་དོ། །
གཉིས་པ་མདོར་བསྟན་པ་ནི།
ཞེས་གསུངས་ཏེ། ཡང་རིགས་སྔགས་ཆེ་བའི་རྒྱུ་མཚན་སྟོན་ཏེ། དེ་ལྟར་ཡང་ཤེར་སྙིང་ལས། ཤེས་རབ་ཀྱི་ཕ་རོལ་ཏུ་ཕྱིན་པའི་སྔགས། རིག་པ་ཆེན་པོའི་སྔགས། བླ་ན་མེད་པའི་སྔགས། མི་མཉམ་པ་དང་མཉམ་པའི་སྔགས། སྡུག་བསྔལ་ཐམས་ཅད་རབ་ཏུ་ཞི་བར་བྱེད་པའི་སྔགས། ཞེས་བཤད་དོ། །
གསུམ་པ་རྒྱས་པར་བཤད་པས་དོན་དེ་བསྒྲུབ་པ་ནི།
གཞུང་ལས།
སེམས་ཅན་ཁམས་མང་མྱ་ངན་སྡུག་བསྔལ་ཆོས་ཞི་བྱེད། །
གང་དག་འདས་དང་གང་དག་ཕྱོགས་བཅུའི་འཇིག་རྟེན་མགོན། །
རིག་སྔགས་འདི་བསླབས་སྨན་པའི་རྒྱལ་པོ་བླ་མེད་གྱུར། །[༡༨]
གང་དག་ཕན་དང་སྙིང་རྗེར་བཅས་པ་སྤྱད་སྤྱོད་པ། །
རིག་སྔགས་འདི་ལ་བསླབས་ནས་མཁས་པ་བྱང་ཆུབ་རེག །
འདུས་བྱས་བདེ་དང་འདུས་མ་བྱས་བདེ་གང་ཡིན་པ། །
བདེ་བ་དེ་ཀུན་འདི་ལས་འབྱུང་བར་རིག་པར་བྱ། །[༡༩]
ས་བོན་བཏབ་ནས་ས་ལ་གནས་ཏེ་འབྱུང་འགྱུར་བ། །
ཚོགས་པ་རྙེད་ནས་རྣམ་མང་གཟུགས་དག་རྣམ་པར་སྐྱེ། །
ཕ་རོལ་ཕྱིན་ལྔ་བྱང་ཆུབ་ཡོན་ཏན་ཇི་སྙེད་པ། །
དེ་དག་ཀུན་ཀྱང་ཤེས་རབ་ཕ་རོལ་ཕྱིན་ལས་སྐྱེ། །[༢༠]
འཁོར་ལོས་སྒྱུར་རྒྱལ་ལམ་གང་ནས་ནི་རྟག་འགྲོ་བ། །
ལམ་དེ་ཉིད་ནས་རིན་ཆེན་བདུན་དང་དཔུང་ཚོགས་ཀུན། །
གང་ནས་རྒྱལ་བའི་ཤེས་རབ་ཕ་རོལ་ཕྱིན་འདི་འགྲོ། །
དེ་ཉིད་ནས་ནི་ཡོན་ཏན་ཆོས་ཀུན་འགྲོ་བར་འགྱུར། །[༢༡]
ཞེས་གསུངས་ཏེ། སེམས་ཅན་ཁམས་མང་ཞེས་པ་ནས། ཆོས་ཀུན་འགྲོ་བར་འགྱུར་ཞེས་པའི་བར་གྱིས། ཚུལ་གང་ཞེ་ན་སེམས་ཅན་གྱི་ཁམས་མང་པོའི་སེམས་ཀྱི་མྱ་ངན་དང་ན་ཚ་ལ་སོགས་པའི་སྡུག་བསྔལ་གྱི་ཆོས་ཞི་བར་བྱེད་པ་དང༌། སངས་རྒྱས་གང་དག་སྔར་འདས་པ་རྣམས་དང༌། གང་དག་ད་ལྟར་ཕྱོགས་བཅུ་ན་བཞུགས་པའི་འཇིག་རྟེན་མགོན་པོ་རྣམས་རིགས་སྔགས་ཆེན་པོ་འདི་ལ་བསླབས་པས་བདག་གཞན་གྱི་ཉོན་མོངས་ཀྱི་སྡུག་བསྔལ་མཐའ་དག་སེལ་བའི་སྨན་པའི་རྒྱལ་པོ་བླ་ན་མེད་པར་འགྱུར་ལ། མ་འོངས་པའི་སངས་རྒྱས་གང་དག་སེམས་ཅན་ལ་ཕན་པ་དང་སྙིང་རྗེ་དང་བཅས་པར་སྤྱད་པ་སྤྱོད་པ་དེ་དག་ཀྱང༌། རིགས་སྔགས་ཆེན་མོ་འདི་ལ་ཐོས་བསམ་སྒོམ་གསུམ་གྱིས་སམ་ཆོས་སྤྱོད་བཅུས་བསླབས་ནས་མཁས་པར་གྱུར་པས་བྱང་ཆུབ་ལ་རེག་པར་གྱུར་བ་ཡིན་ནོ། །
རྒྱལ་བའི་ཤེས་རབ་ཕ་རོལ་ཕྱིན་འདི་རིགས་སྔགས་ཆེ། །ཞེས་པའི་དོན་དེ་ལ། དེ་ལྟར་བསོད་ནམས་ཆེ་བའི་རྒྱུ་མཚན་ཅིས་ཆེ་ན། རྒྱལ་བའི་ཡུམ་ཤེས་རབ་ཕ་རོལ་ཏུ་ཕྱིན་པ་འདི་ཡིས། སེམས་ཅན་སྡུག་བསྔལ་བའི་རང་བཞིན་ཅན། ཐམས་ཅད་བདེ་བའི་གནས་སུ་འདྲེན་པ་དང༌། མ་གྲུབ་པ་རྣམས་གྲུབ་པར་ཡིན་པའི་བདེ་བ་དེ་ཀུན། རིགས་སྔགས་ཆེན་མོ་འདི་ལས་བྱུང་བར་རིག་པར་བྱའོ། །
དཔེར་ན་རྒྱུ་ས་བོན་བཏབ་ནས་ས་གཞི་ལ་གནས་ཏེ། འབྲས་བུ་མྱུ་གུ་འབྱུང་བར་འགྱུར་བ་སྟེ། རྒྱུ་རྐྱེན་གྱི་ཚོགས་པ་ཚང་བར་སྙེད་ནས་མྱུ་གུ་རྣམས་མང་གི་གཟུགས་དག་རྣམ་པར་སྐྱེ་བ་ལྟར་དུ། རྒྱུའི་དུས་ཀྱི་ཕ་རོལ་ཏུ་ཕྱིན་པ་ལྔ་དང་འབྲས་བུའི་དུས་ན་བྱང་ཆུབ་གསུམ་གྱི་ཡོན་ཏན་ཇི་སྙེད་ཡོད་པ། དེ་དག་ཀུན་ཀྱང་འཁོར་གསུམ་དུ་མི་རྟོག་པའི་ཤེས་རབ་ཀྱི་ཕ་རོལ་ཏུ་ཕྱིན་པ་ལས་སྐྱེ་བར་འགྱུར་རོ། །
ཡང་དཔེར་ན་འཁོར་ལོས་བསྒྱུར་བའི་རྒྱལ་པོ་ལམ་གང་དང་གང་ནས་རྟག་ཏུ་འགྲོ་བའི་ལམ་དེ་དང་དེ་ཉིད་ལས་ནི་འཁོར་ལོ་ལ་སོགས་པའི་རིན་ཆེན་སྣ་བདུན་པོ་དང༌། རྟ་དང་རྐང་ཐང་དང༌། དམག་མི་དང་དཔུང་བུ་ཆུང་གི་ཚོགས་ཏེ། དཔུང་གི་ཚོགས་བཞི་པོ་ཀུན་འགྲོ་བ་དེ་བཞིན་དུ། ལམ་གང་ནས་རྒྱལ་བ་རྣམས་ཀྱིས་རྟོགས་ནས་གསུངས་པའི་ཤེས་རབ་ཀྱི་ཕ་རོལ་ཏུ་ཕྱིན་པ་འདི་འགྲོ་བ་དེ་ཉིད་ནས་ནི་སྤངས་པ་དང་རྟོགས་པའི་ཡོན་ཏན་གྱི་ཆོས་ཀུན་ཀྱང་འགྲོ་བར་འགྱུར་རོ། །
གཉིས་པ་རྒྱུ་མཚན་བསྟན་པ་ལ་གསུམ། མདོར་བསྟན་པ་དང༌། འཐད་པ་བཤད་པ་དང༌། དོན་བསྡུ་བའོ། །དང་པོ་མདོར་བསྟན་པ་ནི།
རྒྱལ་བས་བརྒྱ་བྱིན་དྲི་བ་ཡོངས་དྲིས་ལན་གསོལ་བ། །
གལ་ཏེ་གང་གཱའི་བྱེ་སྙེད་སངས་རྒྱས་ཞིང་གྱུར་ལ། །
དེ་ཀུན་རྒྱལ་བའི་རིང་བསྲེལ་བྱུར་བུར་བལྟམས་གྱུར་ཀྱང༌། །
བདག་ནི་ཤེས་རབ་ཕ་རོལ་ཕྱིན་པ་འདི་ཉིད་ལེན། །[༢༢]
ཞེས་གསུངས་ཏེ། རྒྱལ་བས་བརྒྱ་བྱིན་ཞེས་པ་ནས། དེ་ཉིད་ལེན་ཞེས་པའི་བར་ལ། རྒྱལ་བ་སངས་རྒྱས་ཀྱིས་ལྷའི་དབང་པོ་བརྒྱ་བྱིན་ལ་དྲིས་པ་ཁྱོད་དེ་བཞིན་གཤེགས་པའི་ཤེས་རབ་ཀྱི་ཕ་རོལ་ཏུ་ཕྱིན་པའི་གླེགས་བམ་འདི་དང༌། དེ་བཞིན་གཤེགས་པའི་སྐུ་གདུང་རིང་བསྲེལ་གཉིས་བཞག་ན། དེ་གཉིས་ཁྱོད་ཆ་གང་ལེན་ཞེས་ཡོངས་སུ་དྲིས་པའི་ལན། བརྒྱ་བྱིན་གྱིས་གསོལ་བ། གལ་ཏེ་བདག་ལ་གླེགས་བམ་བཞག་པའི་ཆ་དེ་དང་རིང་སྲེལ་གང་གཱའི་རླུང་གི་བྱེ་མ་སྙེད་ཅིག་རྣམས་སངས་རྒྱས་ཀྱི་ཞིང་དུ་འགྱུར་ལ། དེ་དག་ཀུན་གྱི་ནང་ནས་རྒྱལ་བའི་རིང་བསྲེལ་གྱིས་བྱུར་བུར་བལྟམས་ཏེ་བཀང་བར་འགྱུར་བ་ཅིག་དང་ལྷན་ཅིག་ཏུ་བཞག་ཀྱང༌། བདག་ནི་ཤེས་རབ་ཀྱི་ཕ་རོལ་ཏུ་ཕྱིན་པའི་གླེགས་བམ་འདི་ཉིད་ལེན་ཏོ། །
གཉིས་པ་འཐད་པ་བཤད་པ་ནི།
ཅི་སླད་ཅེ་ན་སྐུ་གདུང་མི་གུས་བདག་མ་ལགས། །
འོན་ཀྱང་ཤེས་རབ་ཡོངས་སུ་བསྒོམས་པས་མཆོད་པར་བགྱིད། །
དཔེར་ན་རྒྱལ་པོ་རྟེན་མི་རིམ་འགྲོ་ཐོབ་པ་ལྟར། །
སངས་རྒྱས་རིང་བསྲེལ་ཤེས་རབ་ཕ་རོལ་ཕྱིན་ལ་རྟེན། །[༢༣]
ནོར་བུ་རིན་ཆེན་ཡོན་ཏན་ཀུན་ལྡན་རིན་ཐང་མེད། །
གབ་ཚེ་གང་དུ་སྩལ་བ་དེ་ནི་ཕྱག་བགྱི་འོས། །
དེ་ཕྱུང་གྱུར་ཀྱང་གབ་ཚེ་ལ་ནི་དགའ་བགྱིད་དེ། །
ཡོན་ཏན་དེ་དག་ནོར་བུ་རིན་ཆེན་དེ་ཡི་ལགས། །[༢༤]
དེ་བཞིན་ཤེས་རབ་ཕ་རོལ་ཕྱིན་མཆོག་ཡོན་ཏན་གྱིས། །
རྒྱལ་བ་མྱ་ངན་འདས་ཀྱང་རིང་བསྲེལ་མཆོད་པ་བརྙེས། །
ཞེས་གསུངས་ཏེ། ཅིས་སླད་ཅེས་ན་ཞེས་པ་ནས། མཆོད་པ་བརྙེས་ཞེས་པའི་བར་ལ། བརྒྱ་བྱིན་གྱིས་བཅོམ་ལྡན་འདས་ལ་ཞུས་ཏེ། རིང་བསྲེལ་ལ་མི་དད་པ་ཡང་མ་ལགས་མོད་ཀྱི། ཤེས་རབ་སྟོབས་ཆེ་བས་མཆོག་ཏུ་མཆོད་པ་བགྱིད་ལ། དེ་ལ་བརྟེན་པའི་སྐུ་གདུང་ལ་ཡང་མཆོད་པར་འོས་སོ་ཞེས་པ་རྣམས་རྒྱལ་པོ་ལ་བརྟེན་པའི་དཔེ་དང༌། ནོར་བུ་རིན་པོ་ཆེའི་དཔེ་བསྟན་ཏོ། །
གསུམ་པ་དོན་བསྡུ་བ་ནི།
དེ་ལྟས་གང་ཞིག་རྒྱལ་བའི་ཡོན་ཏན་འཛིན་འཚལ་དེས། །
ཤེས་རབ་ཕ་རོལ་ཕྱིན་བླང་འདི་ནི་ཐར་པ་ལགས། །[༢༥]
ཞེས་གསུངས་ཏེ། དེ་ལྟས་གང་ཞིག་ཞེས་པ་ནས། ཐར་པ་ལགས་ཞེས་བྱ་བའི་བར་ལ། ཤེས་རབ་ཉིད་མཆོད་ཅིང་ཉམས་སུ་བླངས་པས། མཐར་ཐུག་དེ་ཐོབ་པར་འགྱུར་ཞེས་བསྟན་ཏོ། །
གསུམ་པ་ཤེས་རབ་ཉིད་སྔགས་པའི་རྒྱུ་ལ་གསུམ། ལྔའི་དོན་དུ་འགྲོ་བ་དང༌། ལྔའི་མིང་སྦྱིན་པ་དང༌། ལྔའི་ནུས་པ་བསྒྱུར་བའོ། །དང་པོ་ལྔའི་སྔོན་དུ་འགྲོ་བ་ནི།
སྦྱིན་པ་སྦྱིན་པའི་སྔོན་དུ་འགྲོ་བ་ཤེས་རབ་སྟེ། །
ཚུལ་ཁྲིམས་བཟོད་པ་བརྩོན་འགྲུས་བསམ་གཏན་དེ་བཞིན་ནོ། །
དགེ་ཆོས་ཆུད་མི་གཟན་ཕྱིར་ཡོངས་སུ་འཛིན་པ་ཡིན། །
ཞེས་གསུངས་ཏེ། སྦྱིན་པ་སྦྱིན་པའི་ཞེས་པ་ནས། འཛིན་པ་ཡིན་ཞེས་པའི་བར། སྦྱིན་པ་ཞེས་ཟང་ཟིང་དང༌། ཆོས་དང༌། མི་འཇིགས་པ་སྐྱབས་ཏེ། སྦྱིན་པ་གསུམ་ཡང༌། བདག་མེད་ཀྱི་ཤེས་རབ་ཀྱི་སྦྱིན་ན་ཕ་རོལ་ཏུ་ཕྱིན་པར་འགྱུར་ཏེ། དྲུག་ལྡན་དུ་ཉམས་སུ་བླང་ངོ༌། །དེ་ཡང་འགྲོ་བ་ལ་མ་ཆགས་པར་སྦྱིན་པའི་མ་དག་པས་ཡོངས་སུ་མ་གོས་པའི་ཚུལ་ཁྲིམས། ཁོང་ཁྲོ་བ་མེད་པའི་བཟོད་པ། མྱུར་དུ་བསྒྲུབ་པའི་བརྩོན་འགྲུས། རྩེ་གཅིག་ཏུ་བསམ་པའི་བསམ་གཏན། དམིགས་པ་མེད་པའི་རང་བཞིན་དུ་བསྔོ་བའི་ཤེས་རབ་སྟེ། འདི་ལ་བྱང་ཆུབ་སེམས་དཔའ་གང་ཞིག་གིས། དམིགས་ཡུལ་སེམས་ཅན་ཡང་བདེན་མེད་དུ་ཤེས་ལ། སྦྱིན་པ་དངོས་བྱིན་པའི་བསོད་ནམས་ཀྱི་ངོ་བོ་དམིགས་སུ་མེད་པ་ཡིན་ཀྱང༌། བློ་དམན་པའི་སྐྱེས་བུ་དག་གིས་སྦྱིན་པའི་དངོས་པོ་ལ་ཆགས་པ་མེད་པར་ཡུལ་ནམ་མཁའི་མཐའ་དང་མཉམ་པ་ནས་བློས་བླངས་ལ་བསླབ་བོ། །ཅིའི་ཕྱིར་ཞེ་ན། དམིགས་མེད་ཀྱི་ཆར་གྱུར་ཏེ། དམིགས་ཙམ་ཡོད་ཀྱི་དམན་པའི་ཕྱིར་མ་ཡིན་ནོ། །དེ་བཞིན་དུ་ཚུལ་ཁྲིམས་དང་བཟོད་པ་དང༌། བརྩོན་འགྲུས་དང་བསམ་གཏན་ཀྱང་ཕ་རོལ་ཏུ་ཕྱིན་པར་བྱེད་པ་ལ་དེ་ལྟ་བུའི་དམིགས་མེད་དེ་སྔོན་དུ་འགྲོ་བ་ཡིན་ནོ། །དེ་སྔོན་དུ་འགྲོ་བས་ཅི་བྱེད་ཞེ་ན། བསོད་ནམས་དགེ་བའི་ཆོས་མི་དམིགས་པར་བསྔོས་པས་ཆུད་མི་གསོན་པའི་ཕྱིར་ཡོངས་སུ་འཛིན་པ་ཡིན་ནོ། །
གཉིས་པ་ལྔའི་མིང་སྦྱིན་པ་ནི།
དཔེར་ན་འཛམ་བུའི་གླིང་ན་ཤིང་རྣམས་བྱེ་བ་སྟོང༌། །
རྣམ་པ་སྣ་ཚོགས་རྣམ་པ་དུ་མ་གཟུགས་མང་བ། །
གྲིབ་མར་གྱུར་པའི་གྲངས་སུ་བརྗོད་པ་མ་གཏོགས་པར། །
གྲིབ་མ་སྣ་ཚོགས་མེད་ཅིང་བྱེ་བྲག་ཡོད་མ་ཡིན། །[༢༧]
དེ་བཞིན་རྒྱལ་བའི་ཕ་རོལ་ཕྱིན་ལྔ་འདི་དག་ཀྱང༌། །
ཤེས་རབ་ཕ་རོལ་ཕྱིན་པའི་མིང་ཉིད་ཐོབ་པར་འགྱུར། །
ཞེས་གསུངས་ཏེ། འདི་ནི་ཆོས་རྣམས་ཞེས་པ་ནས། མིང་ཉིད་ཐོབ་པར་འགྱུར་ཞེས་པའི་བར་གྱིས་དམིགས་མེད་ཀྱི་རྒྱས་བཏབ་ན། དམན་པ་ལྔ་ཡང་ཕ་རོལ་ཏུ་ཕྱིན་པའི་མིང་ཐོབ་པར་འགྱུར་ཞེས་སྦྱར་རོ། །
གསུམ་པ་ལྔའི་ནུས་པ་བསྒྱུར་བ་ནི།
ཐམས་ཅད་མཁྱེན་པ་ཉིད་ཕྱིར་ཡོངས་སུ་བསྔོས་བྱས་ན། །
བྱང་ཆུབ་ཅེས་བྱར་དྲུག་པོ་འདི་ཀུན་རོ་གཅིག་འགྱུར། །[༢༨]
ཞེས་གསུངས་ཏེ། ཐམས་ཅད་མཁྱེན་པ་ཉིད་ཅེས་པ་ནས། རོ་ཅིག་འགྱུར་ཞེས་པའི་བར་ལ། རྒྱུ་སྦྱིན་སོགས་དེ་དག་འབྲས་བུ་ཐམས་ཅད་མཁྱེན་པ་ཉིད་ཐོབ་པར་བྱ་བའི་ཕྱིར། མི་དམིགས་པར་ཡོངས་སུ་བསྔོ་བ་བྱས་ན། དེ་དག་གི་ནུས་པ་བྱང་ཆུབ་ཞེས་བྱ་བ་དྲུག་པོ་འདི་ཀུན་ཆོས་ཀྱི་དབྱིངས་སུ་རོ་ཅིག་ཏུ་འགྱུར་རོ། །དེ་རྣམས་ཀྱིས་ཡུམ་མཆོད་པའི་ཕན་ཡོན་སོང་ནས།
གསུམ་པ་ཡུམ་སྦྱིན་པའི་ཕན་ཡོན་ལ་གཉིས། ཡུམ་བཅོས་མ་བསྟན་པའི་ཉེས་དམིགས་བསྟན་པ་དང༌། ཡང་དག་པའི་ཡུམ་བསྟན་པའི་ཕན་ཡོན་ནོ། །དང་པོ་ཡུམ་བཅོས་མ་བསྟན་པའི་ཉེས་དམིགས་བསྟན་པ་ནི།
བྱང་ཆུབ་སེམས་དཔའ་གལ་ཏེ་རབ་ཏུ་མི་ཤེས་བཞིན། །
གཟུགས་དང་འདུ་ཤེས་ཚོར་དང་སེམས་པ་རྣམ་པར་ཤེས། །
མི་རྟག་ཡོངས་སུ་སྟོན་པ་བཅོས་ལ་སྤྱོད་པ་སྟེ། །
མཁས་པ་ནམ་ཡང་ཆོས་རྣམས་འཇིག་པར་མི་བྱེད་དོ། །[༢༩]
ཞེས་གསུངས་ཏེ། བྱང་ཆུབ་སེམས་དཔའ་ཞེས་པ་ནས། མི་བྱེད་དོ་ཞེས་པའི་བར་གྱིས། ཡང་བཟློག་པ་བྱང་ཆུབ་སེམས་དཔའ་བློ་ཆུང་བ་འགའ་ཞིག་གལ་ཏེ་ཤེས་རབ་ཀྱི་ཕ་རོལ་ཏུ་ཕྱིན་པའི་དོན་ཅི་ལྟ་བ་བཞིན་དུ་སྟོན་པ་དང༌། དེ་བཞིན་དུ་གཟུགས་དང༌། འདུ་ཤེས། ཚོར་བ་དང་སེམས་དཔའ་དང༌། རྣམ་པར་ཤེས་པ་མི་རྟག་པ་དང༌། སྡུག་བསྔལ་བ་དང༌། སྟོང་པ་དང་བདག་མེད་པར་འཛིན་ཅིང༌། གཞན་ལ་ཡང་དེ་ལྟར་ཡོངས་སུ་སྟོན་པ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་བཅོས་མ་སྤྱོད་པ་སྟེ། དེ་ཅི་ནས་ཡང་དག་པའི་ཤེས་རབ་ཀྱི་ཕ་རོལ་ཏུ་ཕྱིན་པའི་ཤེས་པའི་མཁས་པ་རྣམས་ནི། དུས་ནམ་དུ་ཡང་ཆོས་རྣམས་འཇིག་པར་མི་བྱེད་དེ་དེ་རང་བཞིན་སྐྱེ་མེད་དུ་ཤེས་པའི་ཕྱིར་རོ། །
གཉིས་པ་ཡང་དག་པའི་ཡུམ་བསྟན་པའི་ཕན་ཡོན་ལའང་གཉིས། དོན་དགོད་པ་དང༌། དེ་བསྒྲུབ་པའོ། །དོན་དགོད་པ་ནི།
གང་ལ་གཟུགས་མིན་ཚོར་མིན་འདུ་ཤེས་མི་དམིགས་ཤིང༌། །
རྣམ་པར་ཤེས་པ་མ་ཡིན་སེམས་པ་མི་དམིགས་ལ། །
ཆོས་ཀུན་སྐྱེ་མེད་སྟོང་པའི་ཚུལ་དུ་རབ་ཤེས་པ། །
འདི་ནི་ཤེས་རབ་ཕ་རོལ་ཕྱིན་མཆོག་སྤྱོད་པ་ཡིན། །[༣༠]
ཞེས་གསུངས་ཏེ། གང་ལ་གཟུགས་མིན་ཞེས་པ་ནས། ཕྱིན་མཆོག་སྤྱོད་པ་ཡིན་ཞེས་པའི་བར་གྱིས། ཡང་དག་པའི་ཤེས་རབ་ཀྱི་ཕ་རོལ་ཏུ་ཕྱིན་པ་གང་ལ་སྤྱོད་པ་ནི། གཟུགས་རྟག་ཅེས་བྱའམ། མི་རྟག་གོ་ཞེས་བྱ་བ་ལ་སོགས་པར་དམིགས་པ་དེ་མ་ཡིན། དེ་བཞིན་དུ་ཚོར་བ་ལ་མ་ཡིན། འདུ་ཤེས་སུ་མི་དམིགས་ཤིང༌། རྣམ་པར་ཤེས་པ་ལ་དམིགས་པ་མ་ཡིན་སེམས་དཔའ་མི་དམིགས་ལ། ཉོན་མོངས་འཁོར་བའི་ཆོས་དང་རྣམ་བྱང་མྱ་ངན་ལས་འདས་པའི་ཆོས་ཀུན་གདོད་མ་ནས་སྐྱེ་མེད་སྟོང་པའི་ཚུལ་དུ་རབ་ཏུ་ཤེས་པ་ལྟར། གཞན་ལ་ཡང་སྟོན་པ་འདི་ནི་ཤེས་རབ་ཀྱི་ཕ་རོལ་ཏུ་ཕྱིན་པ་མཆོག་ལ་སྤྱོད་པ་ཡིན་ནོ། །
གཉིས་པ་དེ་བསྒྲུབ་པ་ལ་གཉིས། རྗེས་སུ་འགྲོ་བ་དང༌། ལྡོག་པའོ། །དང་པོ་རྗེས་སུ་འགྲོ་བ་ནི།
ལ་ལས་གང་གཱའི་ཀླུང་གི་བྱེ་སྙེད་ཞིང་རྣམས་ན། །
སེམས་ཅན་ཇི་སྙེད་འཁོད་ཀུན་དགྲ་བཅོམ་ཉིད་བཏུལ་བས། །
གང་གིས་ཤེས་རབ་ཕ་རོལ་ཕྱིན་འདི་ཡིག་བྲིས་ཏེ། །
སེམས་ཅན་མཆོག་ལ་གླེགས་བྱིན་བསོད་ནམས་ཁྱད་པར་འཕགས། །[༣༡]
ཅི་ཕྱིར་ཞེ་ན་སྨྲ་མཆོག་དེ་དག་འདིར་བསླབས་ནས། །
ཆོས་རྣམས་མཐའ་དག་སྟོང་པ་ཉིད་དུ་འདིར་སྟོན་བྱེད། །
དེ་ཐོས་ཉན་ཐོས་མྱུར་དུ་རྣམ་པར་གྲོལ་ལ་རེག །
རང་རྒྱལ་བྱང་ཆུབ་དང་ནི་སངས་རྒྱས་བྱང་ཆུབ་རེག །[༣༢]
ཅེས་གསུངས་ཏེ། ལ་ལས་ཞེས་པ་ནས། བྱང་ཆུབ་རེག་ཞེས་པའི་བར་ལ། བྱང་ཆུབ་སེམས་དཔའ་གང་ལ་ལ་ཞིག་གིས་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ཉིད་བྲིས་ནས། འཆང་ཞིང་དགེ་བའི་བཤེས་གཉེན་ལ་བྱིན་པ་དང༌། འགའ་ཞིག་དཔག་ཏུ་མེད་པའི་སངས་རྒྱས་ཀྱི་ཞིང་ཁམས་ན་གནས་པའི་སེམས་ཅན་དག་དགྲ་བཅོམ་པར་བརྟུལ་བ་དང་གཉིས་སྔ་མ་བསོད་ནམས་ཆེ་བར་བསྟན་ཏོ། །
གཉིས་པ་ལྡོག་པ་ནི།
མྱུ་གུ་མེད་པར་འཇིག་རྟེན་སྡོང་འབྱུང་ཡོད་མེད་ན། །
དེ་ལ་ཡལ་འདབ་མེ་ཏོག་འབྲས་བུ་ག་ལ་འབྱུང༌། །
བྱང་ཆུབ་སེམས་མེད་རྒྱལ་འབྱུང་འཇིག་རྟེན་ཡོད་མེད་ན། །
འབྲས་བུ་བརྒྱ་བྱིན་ཚངས་པ་ཉན་ཐོས་ག་ལ་འབྱུང༌། །[༣༣]
ཉི་མའི་དཀྱིལ་འཁོར་གང་ཚེ་འོད་ཀྱི་དྲ་བ་འགྱེད། །
དེ་ཚེ་སེམས་ཅན་ལས་བྱེད་བརྩོན་པ་དེ་བཞིན་དུ། །
མཁས་པ་ཤེས་ཕྱིར་འཇིག་རྟེན་བྱང་ཆུབ་སེམས་བྱུང་ན། །
ཡེ་ཤེས་ཀྱིས་ནི་སེམས་ཅན་ཡོན་ཏན་ཆོས་དང་ལྡན། །[༣༤]
དཔེར་ན་མ་དྲོས་མཚོ་ལ་ཀླུ་བདག་མེད་གྱུར་ན། །
འཛམ་བུའི་གླིང་འདིར་ཆུ་ཀླུང་འབབ་པར་ག་ལ་འགྱུར། །
ཆུ་ཀླུང་མེད་ན་མེ་ཏོག་འབྲས་བུ་འབྱུང་མི་འགྱུར། །
རྒྱ་མཚོ་ལ་ཡང་རིན་ཆེན་གཟུགས་མང་མེད་པར་འགྱུར། །[༣༥]
དེ་བཞིན་འདིར་ཡང་བྱང་ཆུབ་སེམས་མེད་བདེ་གཤེགས་ཀྱི། །
ཡེ་ཤེས་འཇིག་རྟེན་འདི་དག་ཀུན་ཏུ་ག་ལ་འབྱུང༌། །
ཡེ་ཤེས་མེད་ན་ཡོན་ཏན་འཕེལ་མེད་བྱང་ཆུབ་མེད། །
རྒྱ་མཚོ་འདྲ་བའི་སངས་རྒྱས་ཆོས་ཀྱང་མེད་པར་འགྱུར། །[༣༦]
ཞེས་གསུངས་ཏེ། མྱུ་གུ་མེད་པར་ཞེས་པ་ནས། མེད་པར་འགྱུར་ཞེས་པའི་བར་ལ། བྱང་ཆུབ་སེམས་དཔའ་ཤེས་རབ་ཀྱི་དོན་བསྒོམ་པ་མེད་ནས། རྣམ་པར་འདྲེན་པ་སངས་རྒྱས་ནས། ཇི་སྲིད་ཉན་ཐོས་ལ་སོགས་པ་མེད་པར་འགྱུར་ཞེས་པ་མྱུ་གུ་དང༌། ཉི་མ་དང་མ་དྲོས་པའི་དཔེ་དག་གིས་བསྟན་ཏོ། །
བཞི་པ་ཡིད་རང་བ་དང་བསྔོ་བའི་ཕན་ཡོན་ལ་གཉིས། རྗེས་སུ་ཡིད་རང་བ་བསྟན་པ་དང༌། བསྔོ་བ་བསྟན་པའོ། །དང་པོ་རྗེས་སུ་ཡིད་རང་བ་བསྟན་པ་ལ་ཡང་གཉིས། ཡུམ་གྱི་ཡིད་རང་བ་བསོད་ནམས་ཆེ་བ་དཔེས་བསྟན་པ་དང༌། དམིགས་རྣམ་གྱི་ཁྱད་པར་བསྟན་པའོ། །དང་པོ་ཡུམ་གྱི་ཡིད་རང་བ་བསོད་ནམས་ཆེ་བ་དཔེས་བསྟན་པ་ནི།
འཇིག་རྟེན་འདི་ན་སྣང་བྱེད་སྲོག་ཆགས་ཇི་སྙེད་པ། །
ཀུན་གྱིས་སྣང་བར་བྱ་ཕྱིར་འོད་རྣམས་བྱུང་བ་བས། །
ཉི་མའི་དཀྱིལ་འཁོར་འོད་ཟེར་གཅིག་ཕྱུང་ཆེས་མཆོག་སྟེ། །
སྣང་བྱེད་ཚོགས་ཀྱི་འོད་རྣམས་ཀུན་གྱིས་ཆར་མི་ཕོད། །[༣༧]
ཉན་ཐོས་ཚོགས་རྣམས་ཇི་སྙེད་སྦྱིན་དང་ཚུལ་ཁྲིམས་དང༌། །
བསྒོམ་དང་རབ་ཏུ་ལྡན་པའི་བསོད་ནམས་ཚོགས་བསྐྱེད་པའང༌། །
བྱང་ཆུབ་སེམས་དཔའི་རྗེས་སུ་ཡི་རང་སེམས་གཅིག་ལ། །
ཉན་ཐོས་ཚོགས་ཀྱི་བསོད་ནམས་ཕུང་པོས་ཆར་མི་ཕོད། །[༣༨]
ཅེས་གསུངས་ཏེ། འཇིག་རྟེན་ཞེས་པ་ནས། ཆར་མི་ཕོད་ཞེས་པའི་བར་ལ། ཉི་མའི་དཀྱིལ་འཁོར་གྱི་དཔེས་ཤེས་རབ་མཆོག་ཏུ་བསྟན་ལ། དཔེ་དང་སྦྱར་ཏེ་སྲིན་བུ་མེ་ཁྱེར་ལྟ་བུའི་ཉན་ཐོས་རྣམས་ཀྱིས་འབད་པ་ཅི་སྙེད་པའང་བྱང་ཆུབ་སེམས་དཔའི་རྗེས་སུ་ཡིད་རང་བའི་ཆར་མི་ཕོད་དོ། །ཞེས་པས་བསྟན་ཏོ། །
གཉིས་པ་དམིགས་རྣམ་གྱི་ཁྱད་པར་བསྟན་པ་ནི།
འདས་དུས་སྔོན་གྱི་སངས་རྒྱས་བྱེ་བ་ཁྲག་ཁྲིག་གང༌། །
ཞིང་མང་མཐའ་ཡས་བྱེ་སྟོང་དག་ན་གང་བཞུགས་དང༌། །
གང་ཡང་མྱ་ངན་འདས་པ་འཇིག་རྟེན་མགོན་པོ་རྣམས། །
སྡུག་བསྔལ་ཟད་པར་བྱ་ཕྱིར་རིན་ཆེན་ཆོས་སྟོན་པ། །[༣༩]
དང་པོ་བྱང་ཆུབ་མཆོག་ཏུ་ཐུགས་བསྐྱེད་བསྐྱེད་པ་ནས། །
རྣམ་པར་འདྲེན་པ་རྣམས་ཀྱི་དམ་ཆོས་ཟད་ཀྱི་དུས། །
དེ་བར་རྒྱལ་བ་དེ་དག་བསོད་ནམས་གང་ཡིན་པ། །
ཕ་རོལ་ཕྱིན་དང་ལྡན་དང་སངས་རྒྱས་ཆོས་གང་དང༌། །[༤༠]
གང་ཡང་སངས་རྒྱས་སྲས་རྣམས་དང་ནི་ཉན་ཐོས་དང༌། །
སློབ་དང་མི་སློབ་དགེ་བ་ཟག་བཅས་ཟག་མེད་པ། །
བསྡུས་ནས་བྱང་ཆུབ་སེམས་དཔའ་རྗེས་སུ་ཡི་རང་ཞིང༌། །
ཞེས་གསུངས་ཏེ། འདས་དུས་སྔོན་གྱི་ཞེས་པ་ནས། ཡིད་རང་ཞིང་ཞེས་པའི་བར་ལ། གང་ཞིག་སེམས་བསྐྱེད་པ་ནས་བཟུང་སྟེ། ལམ་ཕ་རོལ་ཏུ་ཕྱིན་པ་དྲུག་ལྡན་དུ་ཉམས་སུ་བླངས་ཏེ། སངས་རྒྱས་པའི་བར་ལ་བསོད་ནམས་ཀྱི་ཕུང་པོ་ཇི་སྙེད་པ་དག །བདག་མེད་ཀྱི་ཤེས་རབ་ཀྱིས་ཡོངས་སུ་ཟིན་པའི་བྱང་ཆུབ་སེམས་དཔའི་རྗེས་སུ་ཡིད་རང་བས་ཐོབ་བོ། །
གཉིས་པ་བསྔོ་བ་བསྟན་པ་ལ་ལྔ། ཇི་ལྟར་བསྔོ་བའི་དོན་དང༌། ཡང་དག་པ་མ་ཡིན་པའི་བསྔོ་བ་དང༌། ཡང་དག་པའི་བསྔོ་བ་ངོས་བཟུང་བ་དང༌། ཡང་དག་པའི་དོན་ལ་གདམས་པ་དང༌། དེའི་ཕན་ཡོན་བསྟན་པའོ། །དང་པོ་ཇི་ལྟར་བསྔོ་བའི་དོན་བསྟན་པ་ནི།
ཞེས་གསུངས་ཏེ། ཇི་ལྟར་བསྔོ་བའི་དོན་ནི་འགྲོ་བའི་དོན་དུ་བྱང་ཆུབ་ཕྱིར་ནི་ཐམས་ཅད་བསྔོ། །ཞེས་པས། འགྲོ་བ་ཐམས་ཅད་སྡུག་བསྔལ་ལས་གྲོལ་བར་བྱ་བའི་དོན་དུ་མི་དམིགས་པར་བསྔོ་བ་ཡིན་ནོ། །
གཉིས་པ་ཡང་དག་པའི་བསྔོ་བ་ནི།
ཡོངས་བསྔོ་གལ་ཏེ་སེམས་སུ་འདུ་ཤེས་འབྱུང་འགྱུར་ཞིང༌། །
བྱང་ཆུབ་འདུ་ཤེས་ཡོངས་བསྔོ་སེམས་ཅན་འདུ་ཤེས་ན། །
འདུ་ཤེས་ཕྱིར་ན་ལྟ་གནས་སེམས་ནི་གསུམ་ལ་ཆགས། །
དམིགས་པ་ཡོད་པས་ཡོངས་སུ་བསྔོ་བར་ཆུད་མ་ཡིན། །[༤༢]
ཞེས་གསུངས་ཏེ། ཡོངས་བསྔོ་གལ་ཏེ་ཞེས་པ་ནས། བསྔོ་བར་ཆུད་མ་ཡིན་ཞེས་པའི་བར་ལ། གོང་ལྟར་དམིགས་མེད་དུ་བསྔོ་བ་དེ་ལས་བཟློག་ནས། ཡོངས་སུ་བསྔོ་བའི་དུས་ན་བདེན་པའི་འདུ་ཤེས་ཅན་དུ་ཤེས་པ་འབྱུང་ཞིང་དམིགས་པ་དང་བཅས་ནས་འཁོར་གསུམ་ཡོངས་སུ་རྟོགས་པའི་འདུ་ཤེས་ཅན་འདི་དག་ནི་ཤེས་རབ་ཀྱི་ཕ་རོལ་ཏུ་ཕྱིན་པ་མ་རྟོགས་ཤིང༌། ལྟ་བའི་གནས་སེམས་ནི་འཁོར་གསུམ་ལ་ཆགས་ཤིང་ཞེན་པ་དང་བཅས་པའོ། །དམིགས་པ་ཡོད་པས་བསྔོ་བའི་ཆོ་ག་བྱས་ཀྱང་དོན་ཡོངས་སུ་བསྔོ་བར་ཆུང་བ་མ་ཡིན་ཏེ་དམིགས་པ་དང་བཅས་པའི་ཕྱིར་རོ། །
གསུམ་པ་ཡང་དག་པའི་བསྔོ་བ་ངོས་བཟུང་བ་ནི།
གལ་ཏེ་འདི་ལྟར་ཆོས་འདི་འགགས་ཤིང་ཟད་པ་དང༌། །
གང་དུ་ཡོངས་སུ་བསྔོ་བ་དེ་ཡང་ཟད་པ་དང༌། །
ཆོས་ཀྱིས་ཆོས་ལ་ནམ་ཡང་མི་བསྔོ་ཤེས་གྱུར་ན། །
དེ་ལྟར་རབ་ཏུ་ཤེས་པས་ཡོངས་སུ་བསྔོས་པ་ཡིན། །[༤༣]
གལ་ཏེ་མཚན་མར་བྱེད་ན་དེ་ནི་བསྔོ་མ་ཡིན། །
ཇི་སྟེ་མཚན་མ་མེད་ན་བྱང་ཆུབ་བསྔོ་བ་ཡིན། །
ཇི་ལྟར་དུག་དང་འདྲེས་པའི་ཁ་ཟས་བཟང་ཟ་བ། །
དཀར་པོའི་ཆོས་ལ་དམིགས་པའང་དེ་འདྲར་རྒྱལ་བས་གསུངས། །[༤༤]
ཞེས་གསུངས་ཏེ། གལ་ཏེ་འདི་ལྟར་ཞེས་པ་ནས། རྒྱལ་བས་གསུངས་ཞེས་པའི་བར་ལ། དེ་ལས་བཟློག་སྟེ་གནས་ཏེ། འདི་ལྟར་བསྔོ་བྱ་བསྔོ་བྱེད་ཀྱི་ཆོས་འདི་རྣམས་སྐད་ཅིག་མ་ཡིན་པས་དུས་གསུམ་དུ་མི་སྡོད་པར་འགག་ཤིང་ཟད་དེ་མེད་པ་དང༌། བསྔོ་བ་གང་དུ་ཡོངས་སུ་བསྔོ་བའི་བྱང་ཆུབ་དེ་ཡང་ཟད་ཅིང་འགགས་པ་དང༌། བསྔོ་བྱ་དགེ་བའི་ཆོས་ཀྱིས་ཡང་དག་པར་ན་བསྔོ་བྱེད་ཀྱི་ཆོས་ལ་དུས་ནམ་ཡང་བསྔོ་རྒྱུ་མེད་པས་མི་བསྔོ་བར་ཡོངས་སུ་ཤེས་པར་གྱུར་ནས། དེ་ལྟར་རབ་ཏུ་ཤེས་པས་དེ་ལ་དམིགས་པ་མེད་པར་ཡང་དག་པར་ཡོངས་སུ་བསྔོས་པ་ཡིན་ནོ། །དེ་ལས་བཟློག་པ་གལ་ཏེ། བསྔོ་བྱ་བསྔོ་བྱེད་དུ་དངོས་པོ་དང༌། མཚན་མར་བྱེད་ན་དགེ་བ་དེ་ནི་བསྔོ་བ་བྱས་པ་མ་ཡིན་ཏེ། ཅི་སྟེ་དེ་བདག་ཏུ་འཛིན་པའི་མཚན་མ་མེད་ན་བྱང་ཆུབ་ཏུ་བསྔོ་བ་བྱས་པ་ཡིན་ནོ། །ཇི་ལྟར་དམིགས་པ་དང་བཅས་པས་བསྔོ་ན། དཔེར་ན་དུག་དང་འདྲེས་པའི་ཁ་ཟས་བཟང་པོ་ཟ་བ་དེ་རྒྱུའི་དུས་ན་རོ་ཞིམ་ཡང༌། ཞུ་བའི་དུས་སམ་འབྲས་བུའི་དུས་ན་སྡུག་བསྔལ་སྐྱེད་པ་བཞིན་དུ། དཀར་པོའི་ཆོས་ལ་དམིགས་ལ་ཁ་ཟས་དུག་ཅན་ཟ་བ་དེ་དང་འདྲ་སྟེ་རྒྱུའི་དུས་ན་དགའ་བ་ཡིན་ཡང་དམིགས་པ་དང་བཅས་པས་འཁོར་བའི་དུ་ཁ་བསྐྱེད་པར་རྒྱལ་བས་གསུངས་སོ། །
བཞི་པ་ཡང་དག་པའི་དོན་ལ་གདམས་པ་ནི།
དེ་ལྟས་དེ་ལྟར་ཡོངས་སུ་བསྔོ་བ་བསླབ་བྱ་སྟེ། །
ཇི་ལྟར་རྒྱལ་བ་དེ་དག་དགེ་བ་དེ་མཁྱེན་པའི། །
རྣམ་པ་གང་ཡིན་འབྱུང་གང་མཚན་ཉིད་གང་ཡིན་ལ། །
རྗེས་སུ་ཡི་རང་དེ་ལྟ་དེ་ལྟར་ཡོངས་སུ་བསྔོ། །[༤༥]
ཞེས་གསུངས་ཏེ། དེ་ལྟས་འདི་ལྟར་ཞེས་པ་ནས། དེ་ལྟར་ཡོངས་སུ་བསྔོ་ཞེས་པའི་བར་ལ། དེ་ལྟ་བས་ན་ཚུལ་དེ་ལྟར་ཡོངས་སུ་བསྔོ་བ་ལ་བསླབ་པར་བྱ་སྟེ། དཔེ་སྔར་ཇི་ལྟར་དུས་གསུམ་གྱི་རྒྱལ་བ་དེ་དག་གིས་བསྔོ་རྒྱུའི་དགེ་བ་དེའི་རང་བཞིན་མཁྱེན་པའི་རྣམ་པ་སྟེ། ངོ་བོ་གང་ཡིན་པ་དང༌། འབྱུང་གང་སྟེ་རྒྱུའི་ཆོས་དང་མཚན་ཉིད་དེ་མཚོན་པ་དེ་ཡིན་ལ། ཡང་ན་རིམ་པ་ལྟར་ངོ་བོ་རང་བཞིན་མཚན་ཉིད་གསུམ་གྱིས་བསྡུས་པ་དེ་ལ་རྗེས་སུ་ཡིད་རང་བའི་ཚུལ་དེ་ལྟ་དེ་ལྟར་ཡོངས་སུ་བསྔོ་བར་བྱའོ། །
ལྔ་པ་དེའི་ཕན་ཡོན་བསྟན་པ་ནི།
དེ་ལྟར་བསོད་ནམས་བྱང་ཆུབ་ཡོངས་སུ་བསྔོ་བྱེད་ན། །
དུག་མེད་སངས་རྒྱས་མི་སྤོང་རྒྱལ་བས་གསུངས་པ་སྨྲ། །
དེ་ལྟར་ཡོངས་བསྔོ་དཔའ་བོ་འཇིག་རྟེན་དམིགས་ཅན་གྱི། །
བྱང་ཆུབ་སེམས་དཔའ་ཇི་སྙེད་ཐམས་ཅད་ཟིལ་གྱིས་གནོན། །[༤༦]
ཞེས་གསུངས་ཏེ། དེ་ལྟར་བསོད་ནམས་ཞེས་པ་ནས། ཐམས་ཅད་ཟིལ་གྱིས་གནོན་ཞེས་པའི་བར་ལ། དམིགས་པ་མེད་པའི་ཚུལ་དེ་ལྟར་རྗེས་སུ་ཡིད་རང་བའི་བསོད་ནམས་དེ་དག་བྱང་ཆུབ་ཏུ་མི་དམིགས་པར་ཡོངས་སུ་བསྔོ་བར་བྱེད་ན། དམིགས་པའི་དུག་མེད་དེ་བཀའ་བཞིན་དུ་བསྒྲུབ་པས་སངས་རྒྱས་མི་སྤོང་བ་དང༌། གཞན་ལ་ཡང་རྒྱལ་བས་གསུངས་པ་ལྟར་སྨྲས་པ་ཡིན་ལ། ཚུལ་དེ་ལྟར་ཡོངས་སུ་བསྔོ་བའི་དཔའ་བོ་དེ་ནི་འཇིག་རྟེན་ན་གང་ཡང་རུང་བ་དམིགས་པ་ཅན་གྱི། བྱང་ཆུབ་སེམས་དཔའི་དགེ་བ་ཇི་སྙེད་བསགས་པ་དེ་དག་ཐམས་ཅད་དམིགས་མེད་ཀྱིས་ཟིལ་གྱི་གནོན་པ་ཡིན་ནོ། །དེ་ཡན་ཆད་ཀྱིས་བསླབ་བྱ་ཤེས་རབ་ངོས་བཟུང་བ་བསྟན་ནས།
སྤྱི་དོན་བཞི་པ་དེའི་རང་བཞིན་དུ་རྒྱུ་ལ་བསྐྱེད་པ་ལ་གསུམ། གང་གིས་རྟོགས་པའི་རྒྱུ་དང༌། གང་རྟོགས་པར་བྱ་བའི་རང་བཞིན་དང༌། ཇི་ལྟར་རྟོགས་པའི་རྣམ་པའོ། །དང་པོ་གང་གིས་རྟོགས་པའི་རྒྱུ་ལ་ཡང་གསུམ། ཡུམ་ཉིད་ཆོས་ཐམས་ཅད་ཀྱི་མིག་ཡིན་པ་དང༌། རྣམ་དཔྱོད་ཀྱི་རིག་པ་ཡིན་པ་དང༌། སྦྱངས་པའི་དད་པ་ཡིན་པའོ། །དང་པོ་ཡུམ་ཉིད་ཆོས་ཀྱི་མིག་ཡིན་པ་ནི།
དམུས་ལོང་དམིགས་བུ་མེད་པ་བྱེ་བ་ཁྲག་ཁྲིག་རྣམས། །
ལམ་ཡང་མི་ཤེས་གྲོང་ཁྱེར་འཇུག་པར་ག་ལ་འགྱུར། །
ཤེས་རབ་མེད་ན་མིག་མེད་ཕ་རོལ་ཕྱིན་ལྔ་འདི། །
དམིགས་བུ་མེད་པས་བྱང་ཆུབ་རེག་པར་ནུས་མ་ཡིན། །[༤༧]
གང་ཚེ་ཤེས་རབ་ཀྱིས་ནི་རབ་ཏུ་ཟིན་གྱུར་ན། །
དེ་ཚེ་མིག་རྙེད་གྱུར་ཅིང་འདི་ཡི་མིང་ཐོབ་བོ། །
དཔེར་ན་རི་མོའི་ལས་ནི་ཡོངས་ཟིན་མིག་མེད་པ། །
ཇི་སྲིད་མིག་མ་བྲིས་པས་རྔན་པ་མི་ཐོབ་བཞིན། །[༤༨]
ཞེས་གསུངས་ཏེ། དམུས་ལོང་དམིགས་བུ་མེད་ཞེས་པ་ནས། རྔན་པ་མི་ཐོབ་བཞིན་ཞེས་པའི་བར་ལ། དམུས་ལོང་གི་དཔེ་བཞིན་དུ་དངོས་གཞི་མི་དམིགས་པའི་ཤེས་རབ་མེད་ན་སངས་རྒྱས་ཀྱི་སར་འགྲོ་བའི་མིག་མེད་པས་སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་ལྔ་པོ་འདི་དག་ལ། རྗེས་སུ་འཁྲིད་པའི་དམིགས་བུ་ཤེས་རབ་མེད་པས་འབྲས་བུ་བྱང་ཆུབ་ལ་རེག་པར་ནུས་པ་མ་ཡིན་ནོ། །གང་གི་ཚེ་དངོས་གཞི་མི་དམིགས་པའི་ཤེས་རབ་ཀྱི་ཕ་རོལ་ཏུ་ཕྱིན་པས་ནི། རབ་ཏུ་ཟིན་པར་གྱུར་བ་དེའི་ཚེ་མིག་སྙེད་པར་འགྱུར་ཞིང་ཕ་རོལ་ཏུ་ཕྱིན་པའི་མིང་ཡང་འཐོབ་བོ། །དགེ་བ་གཞན་ཚང་ཡང་ཤེས་རབ་ཀྱི་མིག་མེད་ན་འབྲས་བུ་མི་འཐོབ་པའི་དཔེ་ནི། དཔེར་ན་རི་མོའི་ལས་ནི་ཡོངས་སུ་ཟིན་ཀྱང་མིག་འབྲས་མེད་པ་དཔེ་ནི། ཇི་སྲིད་དུ་མིག་འབྲས་མ་ཐོབ་ཀྱི་བར་དུ་ལྷ་བཟོ་བས་རྔན་པ་མི་འཐོབ་པ་བཞིན་ནོ། །
གཉིས་པ་རྣམ་དཔྱོད་ཀྱི་རིག་པ་ཡིན་པར་བསྟན་པ་ནི།
གང་ཚེ་འདུས་བྱས་འདུས་མ་བྱས་དང་དཀར་ནག་ཆོས། །
ཤེས་རབ་རྣམ་པར་བཤིག་ནས་རྡུལ་ཙམ་མི་དམིགས་ཚེ། །
འཇིག་རྟེན་དག་ན་ཤེས་རབ་ཕ་རོལ་ཕྱིན་གྲངས་འགྲོ། །
ནམ་མཁའ་གང་ལའང་ཅུང་ཟད་མི་གནས་དེ་དང་འདྲ། །[༤༩]
གལ་ཏེ་བདག་ནི་རྒྱལ་བའི་ཤེས་རབ་སྤྱད་བྱ་ཞིང༌། །
སེམས་ཅན་སྡུག་བསྔལ་རེག་པ་ཁྲག་ཁྲིག་མང་དགྲོལ་སེམས། །
སེམས་ཅན་འདུ་ཤེས་ཡོངས་རྟོག་བྱང་ཆུབ་སེམས་དཔའ་སྟེ། །
འདི་ནི་ཤེས་རབ་ཕ་རོལ་ཕྱིན་མཆོག་སྤྱོད་མ་ཡིན། །[༥༠]
ཞེས་གསུངས་ཏེ། གང་ཚེ་འདུ་བྱས་ཞེས་པ་ནས། སྤྱོད་མ་ཡིན་ཞེས་པའི་བར་ལ། འོ་ན་ཤེས་རབ་དེའི་རང་བཞིན་གང་ཞེ་ན་གང་གི་ཚེ་འདུ་བྱས་འཁོར་བ་དང་འདུས་མ་བྱས་མྱ་ངན་ལས་འདས་པ་དང༌། དཀར་པོ་དགེ་བ་དང་ནག་པོ་མི་དགེ་བའི་ཆོས་ཐམས་ཅད་མཐར་ཐུག་དཔྱོད་པའི་བློ་ཤེས་རབ་ཀྱིས་རྣམ་པར་བཤིག་ནས་བཙལ་ན་རྡུལ་ཕྲ་རབ་ཙམ་མི་དམིགས་པ་དེའི་ཚེ། དོན་དམ་ཅི་ཡང་མ་གྲུབ་པར་རྟོགས་པས་འཇིག་རྟེན་དག་ན་ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་བྱ་བའི་གྲངས་སུ་འགྲོའོ། །དེ་ལྟར་བློ་ཡུལ་ཅི་ལ་ཡང་མི་གནས་པའི་དཔེ་ནམ་མཁའ་གང་ལ་ཡང་མི་གནས་པར་ཅུང་ཟད་དེ་དང་འདྲའོ། །
གལ་ཏེ་དེ་ལས་གཞན་དུ་ན་བདག་ནི་རྒྱལ་བ་རྣམས་ཀྱིས་རྟོགས་ནས་གསུངས་པའི་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱད་པར་བྱ་ཞིང༌། སེམས་ཅན་སྡུག་བསྔལ་ལ་རེག་ཅིང་ཉམས་ཐག་པ་བྱེ་བ་ཁྲག་ཁྲིག་མང་པོ་གྲོལ་བར་སེམས་དཔའ་དེ་བདག་དང་སེམས་ཅན་ཐ་དད་དུ་འདུ་ཤེས་ཤིང་བདེན་པར་ཡོངས་སུ་རྟོག་པའི་བྱང་ཆུབ་སེམས་དཔའ་སྟེ། འདི་ནི་དམིགས་པ་དང་བཅས་པས་ན་ཤེས་རབ་ཀྱི་ཕ་རོལ་ཏུ་ཕྱིན་པ་མཆོག་ལ་སྤྱོད་པ་མ་ཡིན་ནོ། །
གསུམ་པ་སྦྱངས་པའི་དད་པ་ཡིན་པ་ནི།
བྱང་ཆུབ་སེམས་དཔའ་གང་ཞིག་སྔོན་ཆད་སྤྱོད་པའི་ཚེ། །
ཕ་རོལ་ཕྱིན་འདིར་སྤྱོད་པ་མཁས་པ་སོམ་ཉི་མེད། །
ཐོས་མ་ཐག་ཏུ་དེས་ནི་སྟོན་པའི་འདུ་ཤེས་སྐྱེད། །
དེས་ནི་བྱང་ཆུབ་ཞི་བ་མྱུར་དུ་རྟོགས་པར་འགྱུར། །[༥༡]
སྔོན་སྤྱད་ཚེ་ན་སངས་རྒྱས་ཁྲག་ཁྲིག་བཀུར་བྱས་ཀྱང༌། །
རྒྱལ་བའི་ཤེས་རབ་ཕ་རོལ་ཕྱིན་ལ་མ་དད་ན། །
ཐོས་ནས་བློ་ཆུང་དེ་ཡིས་འདི་ནི་སྤོང་བྱེད་དེ། །
སྤངས་ནས་སྐྱབས་མེད་གྱུར་པ་དེ་ནི་མནར་མེད་འགྲོ། །[༥༢]
དེ་ལྟ་བས་ན་གལ་ཏེ་སངས་རྒྱས་ཡེ་ཤེས་མཆོག །
རེག་པར་འདོད་ན་རྒྱལ་བའི་ཡུམ་འདིར་དད་པར་གྱིས། །
དཔེར་ན་ཚོང་པ་རིན་ཆེན་གླིང་དུ་སོང་ནས་ནི། །
ཟོང་ཟད་སླར་ལོག་ལྟ་བུར་གྱུར་ན་མི་རུང་ངོ༌། །[༥༣]
ཞེས་གསུངས་ཏེ། བྱང་ཆུབ་སེམས་དཔའ་ཞེས་པ་ནས། གྱུར་ན་མི་རུང་ངོ་ཞེས་པའི་བར་གྱིས། རྒྱུ་བྱང་ཆུབ་སེམས་དཔའ་གང་ལ་ལ་ཞིག་སྔོན་ཆད་བྱང་ཆུབ་ཀྱི་སེམས་སྤྱད་པར་སྤྱོད་པའི་ཚེ་ན། ལམ་ཕ་རོལ་ཏུ་ཕྱིན་པ་སྤྱོད་པ་ལ་མཁས་ཤིང་རྟོགས་པ་ལ་སོམ་ཉི་མེད་པ་ལ། ཚེ་འདིར་ཡང་ཕ་རོལ་ཏུ་ཕྱིན་པ་ཐོས་མ་ཐག་ཏུ་བྱང་ཆུབ་ཀྱི་སེམས་དེ་ནི་བདག་གི་སྟོན་པ་ཡིན་ནོ་སྙམ་པའི་འདུ་ཤེས་བསྐྱེད་ལ། འབྲས་བུ་དེས་ནི་བྱང་ཆུབ་ཞི་བར་མྱུར་དུ་རྟོགས་པར་འགྱུར་རོ། །དེ་ལས་བཟློག་པ་སྔོན་སྤྱད་པ་སྤྱོད་པའི་ཚེ་ན། སངས་རྒྱས་བྱེ་བ་ཁྲག་ཁྲིག་ལ་བསྙེན་བཀུར་གྱི་དགེ་བ་བྱས་ཀྱང༌། ངོ་བོ་རྒྱལ་བའི་ཡུམ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་མ་དད་པས་མ་ཉན་ན། ཚེ་འདིར་འཆད་པ་ལ་ཉན་པས་ཐོས་ནས་བློ་ཆུང་དེ་ཡིས་མ་དད་པ་འདི་ནི་སངས་རྒྱས་ཀྱི་བཀའ་མ་ཡིན་ནོ། །ཞེས་སྤོང་བར་བྱེད་དེ། སྤངས་ནས་གཉེན་པོ་གཞན་གྱི་སྐབས་མེད་པར་གྱུར་པ་དེ་ནི་འབྲས་བུ་མནར་མེད་པའི་དམྱལ་བར་འགྲོའོ། །དོན་བསྡུ་བ་དེ་ལྟ་བས་ན་གལ་ཏེ་སངས་རྒྱས་ཀྱི་ཡེ་ཤེས་མཆོག་ལ་རེག་ཅིང་ཐོབ་པར་འདོད་ན་རྒྱལ་བའི་ཡུམ་འདིར་དད་པར་གྱིས་ཤིག འདི་ལ་དད་པར་མ་བྱས་ན་དཔེ་ཅི་དང་འདྲ་ན། དཔེར་ན་ཚོང་པ་རིན་ཆེན་གླིང་དུ་སོང་ནས་ནོར་བུ་མ་རྙེད་པར་སླར་ལོག་པ་ལྟ་བུའོ། །
གཉིས་པ་གང་རྟོགས་པར་བྱ་བའི་རང་བཞིན་ལ་གཉིས། རྟོགས་བྱ་ཡུམ་གྱི་རང་བཞིན་དང༌། རྟོགས་བྱ་དེའི་བློའི་རང་བཞིན་ནོ། །དང་པོ་རྟོགས་བྱ་ཡུམ་གྱི་རང་བཞིན་ནི།
གཟུགས་ཀྱི་དག་པ་འབྲས་བུ་དག་པར་རིག་པར་བྱ། །
འབྲས་བུ་གཟུགས་དག་ཐམས་ཅད་མཁྱེན་ཉིད་དག་པར་འགྱུར། །
ཐམས་ཅད་མཁྱེན་ཉིད་འབྲས་བུ་དག་དང་གཟུགས་དག་པ། །
ནམ་མཁའི་ཁམས་དང་མཚུངས་ཏེ་དབྱེར་མེད་གཅད་དུ་མེད། །[༥༤]
ཅེས་གསུངས་ཏེ། གཟུགས་ཀྱི་དག་པ་ཞེས་པ་ནས། དབྱེར་མེད་གཅད་དུ་མེད་ཞེས་བར་ལ། ཤེས་རབ་ཀྱི་ཡུལ་ནི་ཆོས་ཐམས་ཅད་རང་བཞིན་མེད་པ་སྟེ། ཡུལ་ནི་གཟུགས་ཀྱི་དག་པ་སྐྱེས་བུ་ཟུང་བཞི་འབྲས་བུ་དག་དང་རིག་པར་བྱའོ། །དེ་ལྟར་འབྲས་བུ་བཞི་དག་དཔེ་དང་ཆོས་ཅན་གཟུགས་དག་པ་དང༌། ཐེག་ཆེན་གྱི་འབྲས་བུ་ཐམས་ཅད་མཁྱེན་པ་ཉིད་དག་པར་གསུངས་ལ། དེ་ལྟར་ཐམས་ཅད་མཁྱེན་པ་ཉིད་དག་པ་དང༌། འབྲས་བུ་བཞི་དག་པ་དང་ཆོས་ཅན་གཟུགས་དག་པ་གསུམ་པོ་ལ་ཐ་དད་མེད་པའི་དཔེ་ནི། ནམ་མཁའི་ཁམས་དང་མཚུངས་ཏེ་དངོས་པོ་ལ་དབྱེར་མེད་ཅིང་བློས་ཀྱང་ཐ་དད་དུ་གཅད་དུ་མེད་དོ། །དེ་ཡན་ཆད་ཀྱི་ལམ་ཤེས་བཤད་ནས།
སྐབས་གསུམ་པ་ཀུན་ཤེས་པའི་གཞི་ཤེས་པའི་ངོ་བོ་ནི། གཞི་ལམ་དུ་བརྟེན་དུ་གྱུར་པའི་ཕུང་པོ་ཁམས་དང་སྐྱེ་མཆེད་ཀྱི་ཆོས་རྣམས་མི་དམིགས་པར་རྟོགས་པ་ཡིན་ཏེ། སྒྲོ་འདོགས་སྐྱེ་བའི་གཞི་དང༌། སྒྲོ་འདོགས་གཅད་པའི་གཞི་ཡིན་པས་གཞི་ཤེས་བྱ། དེ་བདག་མེད་གཉིས་ཅི་རིགས་པར་རྟོགས་པས་གཞི་རྩ་ཆོད་པའི་ཕྱིར་གཞི་ཤེས་ཡིན་ནོ། །འདི་ལ་གཉིས་ལས་གོལ་ས་མི་མཐུན་ཕྱོགས་ཉན་རང་གི་གཞི་ཤེས་ཡིན་ལ། དེ་གཉེན་པོ་ཐེག་ཆེན་གྱི་གཞི་ཤེས་ཡིན་པར་མཚོན་ནས་བསྟན་པས་ཐེག་དམན་གྱི་གོལ་ས་བཅད་པའི་ཚུལ་གྱིས་ཉམས་སུ་ལེན་པའོ། །འདི་ལ་མཚོན་བྱེད་ཀྱི་ཆོས་དགུ་ཡོད་དེ།
དེ་ཡང༌།
ཤེས་པས་སྲིད་ལ་མི་གནས་ཤིང༌། །
སྙིང་རྗེས་ཞི་ལ་མི་གནས་དང༌། །
མི་མཐུན་གཉེན་པོ་ཕྱོགས་དག་དང༌། །
སྦྱོར་དང་དེའི་མཉམ་ཉིད་དང༌། །
ཉན་ཐོས་ལ་སོགས་མཐོང་བའི་ལམ། །
དེ་འདྲ་ཀུན་ཤེས་ཉིད་དུ་འདོད། །
ཞེས་པས་སྐབས་ཕྲན་གྱིས་ཕྱེ་བ་འདི་དག་ཀྱང་ཞོར་ལ་ཚང་བ་ཡིན་ཏེ། རྒྱས་པར་གཞན་དུ་ཤེས་སོ། །
གཉིས་པ་རྟོགས་བྱའི་དེའི་བློའི་རང་བཞིན་ལ་ཡང་གཉིས། སྲིད་ཞིའི་མཐའ་ལ་མི་གནས་པ་དང༌། གནས་པའི་མཐའ་འགོག་པའོ། །དང་པོ་སྲིད་ཞིའི་མཐའ་ལ་མི་གནས་པ་ནི།
དཔའ་བོ་གར་སྤྱོད་ཤེས་རབ་ཕ་རོལ་ཕྱིན་པ་ཡིས། །
ཁམས་གསུམ་ཡང་དག་འདས་ལ་རྣམ་པར་གྲོལ་བའང་མིན། །
ཉོན་མོངས་བསལ་པར་གྱུར་ཀྱང་སྐྱེ་བ་སྟོན་པར་བྱེད། །
རྒ་དང་ན་དང་འཆི་བ་མེད་ཀྱང་འཆི་འཕོ་སྟོན། །[༡]
འགྲོ་བ་འདི་དག་མིང་དང་གཟུགས་ཀྱི་འདམ་ལ་ཆགས། །
རླུང་གི་འཁོར་ལོ་ལྟ་བུའི་འཁོར་བའི་འཁོར་ལོར་འཁྱམ། །
འགྲོ་བ་འཁྲུལ་པ་རི་དྭགས་རྒྱར་ཆུད་འདྲར་ཤེས་ནས། །
ཤེས་རབ་ལྡན་པ་མཁའ་ལ་བྱ་བཞིན་རྣམ་པར་རྒྱུ། །[༢]
ཞེས་གསུངས་ཏེ། དཔའ་བོ་གར་སྤྱོད་ཅེས་པ་ནས། རྣམ་པར་རྒྱུ་ཞེས་པའི་བར་གྱིས། དེ་ཡང་དཔའ་བོ་བྱང་ཆུབ་སེམས་དཔའ་གར་ལྟར་ཐབས་སྣ་ཚོགས་ཀྱིས་སྤྱོད་པ་དང་ཤེས་རབ་ཀྱི་ཕ་རོལ་ཏུ་ཕྱིན་པའི་མཐུ་ཡིས། ཁམས་གསུམ་གྱི་རྒྱུ་ཉོན་མོངས་པ་གཉིས་ལས་ཡང་དག་པར་འདས་ལ་ཉན་ཐོས་ཞི་བ་ཕྱོགས་གཅིག་པ་ལྟར་དུ་རྣམ་པར་གྲོལ་བའང་མིན། མ་རིག་པ་དང་ལྟ་བའི་ཉོན་མོངས་པ་བཙལ་བར་གྱུར་ཀྱང་འདོད་པ་དང་སྲེད་པའི་ཟག་པ་ཙམ་ཡང་མ་སྤངས་པར་ཐབས་མཁས་ཀྱི་སྐྱེ་བ་ལྟར་སྟོན་པར་བྱེད་ཅིང༌། དཔེ་དེ་བཞིན་དུ་རྒ་བ་དང་ན་བ་དང་འཆི་བ་མེད་ཀྱང་གདུལ་བྱའི་བློ་ངོར་འཆི་འཕོ་ལ་སོགས་ཡོད་པ་ལྟར་སྟོན། དེ་ལྟ་བུའི་ཤེས་རབ་མེད་པའི་འགྲོ་བ་འདི་དག་ནི་མིང་གཞིའི་ཕུང་པོ་སྟེ། ཚོར་བ་དང་འདུ་ཤེས་འདུ་བྱེད་རྣམ་ཤེས་བཞི་དང་གཟུགས་ཀྱི་ཕུང་པོ་སྟེ། ཕུང་པོ་ལྔའི་འདམ་ལྟར་ཐོན་དཀའ་བ་དེ་དག་ལ་ཆགས་ཤིང༌། དཔེར་ན་རླུང་གིས་བསྐྱོད་པའི་ཟོ་ཆུ་ཁྱུད་མོའི་འཁོར་ལོ་ལྟ་བུའི་དོན་འཁོར་བའི་འཁོར་ལོ་ཁམས་གསུམ་དང་རིགས་དྲུག་ཏུ་ཡང་དང་ཡང་དུ་འཁྱམ། འགྲོ་བ་ལམ་ལ་འཁྲུལ་པ་རྣམས་དཔེར་ན་རི་དྭགས་རྒྱར་ཆུད་པ་དེ་མི་ཐར་པ་དེ་དང་འདྲ་བར་ཆུ་བོ་བཞིའི་རྒྱར་ཆུད་པས་འཁོར་བ་ལས་མི་ཐར་བར་ཤེས་ནས། མི་དམིགས་པར་ཤེས་པའི་ཤེས་རབ་དང་ལྡན་པ་དེ་ནམ་མཁའ་ལ་བྱ་འཕུར་བ་བཞིན་དུ་གང་ལ་ཡང་མ་ཞེན་ཅིང་མི་བརྟེན་པར་རྣམ་པར་རྒྱུས་སོ། །
གཉིས་པ་གནས་པའི་མཐའ་འགག་པ་ནི།
སྤྱོད་པ་ཡོངས་དག་གང་ཞིག་གཟུགས་ལ་མི་སྤྱོད་ཅིང༌། །
རྣམ་ཤེས་འདུ་ཤེས་ཚོར་བ་སེམས་པར་མི་སྤྱོད་ན། །
དེ་ལྟར་སྤྱོད་པ་ཆགས་པ་ཐམས་ཅད་ཡོངས་སྤོང་ཞིང༌། །
ཆགས་ལས་རྣམ་གྲོལ་བདེ་གཤེགས་རྣམས་ཀྱིས་ཤེས་རབ་སྤྱོད། །[༣]
དེ་ལྟར་སྤྱོད་པའི་བྱང་ཆུབ་སེམས་དཔའ་མཁས་གསལ་བ། །
ཆགས་པ་བཅད་ནས་འགྲོ་ལ་ཆགས་པ་མེད་པར་འགྲོ །
ཅེས་གསུངས་ཏེ། སྤྱོད་པ་ཡོངས་དག་ཞེས་པ་ནས། ཆགས་པ་མེད་པར་འགྲོ་ཞེས་པའི་བར་ལ། བྱང་ཆུབ་སེམས་དཔའ་སྤྱོད་པ་ཡོངས་སུ་དག་པ་གང་ལ་ལ་ཞིག་ཡུལ་གཟུགས་ལ་ཞེན་པས་མི་སྤྱོད་ཅིང༌། དེ་བཞིན་དུ་རྣམ་ཤེས་དང་འདུ་ཤེས་ཚོར་བ་དང༌། སེམས་པ་ལ་ཞེན་པའི་སྒོ་ནས་མི་སྤྱོད་ན། མ་ཞེན་པ་དེ་ལྟར་སྤྱོད་པ་དེ་ཆགས་པ་དང་སྡང་བ་ཐམས་ཅད་ཡོངས་སུ་སྤོང་ཞིང༌། ཆགས་ཤིང་ཞེན་པ་ལས་བློ་རྣམ་པར་འགྲོ་བ་དེ་བདེ་བར་གཤེགས་པ་རྣམས་ཀྱིས་ཤེས་རབ་ལ་སྤྱོད་པ་ཡིན་ལ། དེ་ལྟར་ཕུང་པོ་ལྔ་ལ་སྣང་བདེན་དུ་མ་ཞེན་པའི་སྒོ་ནས་སྤྱོད་པའི་བྱང་ཆུབ་སེམས་དཔའ་དེ་སྦྱངས་འཕྲོ་ཡོད་པས་མཁས། དོན་རྟོགས་པས་གསལ་བ་དེ་རང་རྒྱུད་ཀྱིས་ཆགས་ཤིང་ཞེན་པ་བཅད་ནས་འགྲོ་བ་ཁམས་གསུམ་ལའང་ཆགས་ཤིང་ཞེན་པ་མེད་པར་སངས་རྒྱས་ཀྱི་སར་འགྲོ་བའོ། །
གསུམ་པ་ཇི་ལྟར་རྟོགས་པའི་རྣམ་པ་ནི།
ཉི་མ་སྒྲ་གཅན་གཟའ་བྲལ་ལྷང་ངེར་འདུག་པ་དང༌། །
མེ་བཏང་རྩྭ་དང་ཤིང་དང་ནགས་ཚལ་སྲེག་པ་བཞིན། །[༤]
ཆོས་རྣམས་ཐམས་ཅད་རང་བཞིན་དག་ཅིང་ཡོངས་དག་པར། །
བྱང་ཆུབ་སེམས་དཔའ་ཤེས་རབ་ཕ་རོལ་ཕྱིན་ལྟ་ན། །
བྱེད་པ་པོ་ཡང་མི་དམིགས་ཆོས་ཀུན་མི་དམིགས་ཏེ། །
འདི་ནི་ཤེས་རབ་ཕ་རོལ་ཕྱིན་མཆོག་སྤྱོད་པ་ཡིན། །[༥]
ཞེས་གསུངས་ཏེ། ཉི་མ་སྒྲ་གཅན་གཟའ་བྲལ་ཞེས་པ་ནས། ཕྱིན་མཆོག་སྤྱོད་པ་ཡིན་ཞེས་པའི་བར་ལ། མ་རིག་པའི་མུན་པ་སེལ་ཞིང་དངོས་འཛིན་བསྲེགས་པའི་དཔེ་ནི། དཔེར་ན་ཉི་མ་སྒྲ་གཅན་འཛིན་གྱི་གཟའ་དང་བྲལ་བ་དེ་མུན་པ་ལྟས་ནས་འོད་ལྷ་ངེ་འདུག་པ་དང༌། མེ་བཏང་བས་བསྲེག་པའི་དངོས་པོ་རྩ་དང་ཤིང་དང་ནགས་ཚལ་ལ་སོགས་པ་བསྲེག་པ་བཞིན་དུ། ཀུན་ནས་ཉོན་མོངས་པ་དང་གཉེན་པོ་རྣམ་བྱང་གི་ཆོས་རྣམས་ཐམས་ཅད་རང་བཞིན་གྱིས་དག་ཀྱང་བློས་ཀྱང་ཡོངས་སུ་དག་པར་བྱང་ཆུབ་སེམས་དཔའ་དེས་ལམ་མི་དམིགས་པར་ཤེས་པའི་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བརྟེན་ནས་བལྟས་པས་བྱེད་པ་པོ་བྱང་ཆུབ་སེམས་དཔའ་མི་དམིགས་པ་ལ་ལྟ་བྱ་དང་ལྟ་ཚུལ་གྱི་ཆོས་ཀུན་ཀྱང་མི་དམིགས་ཏེ། དེ་ལྟར་འཁོར་གསུམ་མི་དམིགས་པར་ཤེས་པ་འདི་ནི་ཤེས་རབ་ཀྱི་ཕ་རོལ་ཏུ་ཕྱིན་པ་མཆོག་ལ་སྤྱོད་པ་ཡིན་ནོ། །དེ་ཡན་ཆད་ཀྱིས་ལྟ་བའི་དོན་མཁྱེན་པ་གསུམ་པོ་འབྲིང་དུ་བསྟན་ཟིན་ནས།
གསུམ་པ་རྒྱས་པར་བཤད་པ་ལ་རྣམ་གྲངས་ལྔ། སྦྱོར་བ་འཇུག་པ་ནས་བཟུང་བསླབ་པའི་རིམ་པ་དང༌། འབྲས་བུ་སྨོན་པ་ནས་བཟུང་བསླབ་པའི་རིམ་པ་དང༌། རྟེན་གྱི་གང་ཟག་ངོས་བཟུང་བའི་སྒོ་ནས་བསླབ་པའི་རིམ་པ་དང༌། དེ་ལྟར་སློབ་པའི་གང་ཟག་གི་ཆེ་བ་བསྔགས་པ་དང༌། བསླབ་བྱ་ཆོས་ཀྱི་ཆེ་བ་བསྔགས་པའོ། །དང་པོ་སྦྱོར་བ་འཇུག་པ་ནས་བཟུང་བསླབ་པའི་རིམ་པ་ལ་ཡང་ལྔ། དྲི་བ་སྔོན་དུ་འགྲོ་བས་ཤེས་རབ་ལ་སྦྱོར་བའི་དོན་བསྟན་པ་དང༌། སྦྱོར་བ་ལ་ལེགས་པར་གནས་པའི་ཡོན་ཏན་དང༌། སྦྱོར་བ་བར་དུ་གཅོད་པའི་རྐྱེན་བསྟན་པ་དང༌། བར་ཆད་བྱུང་ཡང་མི་ཚུགས་པའི་རྒྱུ་དང༌། བར་ཆད་མེད་པར་བྱ་བའི་རིམ་པའོ། །དང་པོ་དྲི་བ་སྔོན་དུ་འགྲོ་བས་ཤེས་རབ་ལ་སྦྱོར་བ་ནི།
མཁྱེན་པ་གསུམ་གྱི་དོན་ཉམས་སུ་ལེན་པའི་ཐབས་ལ་བསྒོམ་པའི་དོན་མཉམ་བཞག་གཙོ་ཆེར་སྟོན་པའི་རྣམ་ཀུན་རྩེ་མོ་གཉིས་ལས། སྐབས་བཞི་པའི་དོན་རྣམ་ཀུན་མངོན་རྫོགས་ཀྱི་སྦྱོར་བའི་ངོ་བོ་ནི། ཆོས་སྐུའི་རྒྱུ་བཞི་ལམ་རྣམ་གསུམ་དམིགས་པར་བསྡུས་ནས་བསྒོམས་པས་མཁྱེན་གསུམ་གྱི་རྟོགས་པ་འབད་རྩོལ་གྱི་དབང་དུ་བྱས་པའོ། །སྦྱོར་བཞི་རང་གི་ངོ་བོའི་སྒོ་ནས་བསྟན་པས་མཚོན་ནས་བསྟན་མི་དགོས། འདི་ལ་དབྱེ་བ་བཅུ་གཅིག་གིས་བསྟན་ལ། གཞན་ཡང་སྐབས་ཕྲན་འདི་དག་གིས་ཀྱང་བསྟན་ཏེ།
རྣམ་པ་སྦྱོར་བ་བཅས་རྣམས་དང༌། །
ཡོན་ཏན་སྐྱོན་ནི་མཚན་ཉིད་བཅས། །
ཐར་དང་ངེས་འབྱེད་ཆ་མཐུན་དང༌། །
སློབ་པ་ཕྱིར་མི་ལྡོག་པའི་ཚོགས། །
སྲིད་དང་ཞི་བ་མཉམ་ཉིད་དང༌། །
ཞིང་དག་བླ་ན་མེད་པ་དང༌། །
རྣམ་ཀུན་མངོན་རྫོགས་རྟོགས་པ་དང༌། །
འདི་ནི་ཐབས་མཁས་བཅས་པ་ཡིན། །
ཞེས་པས་མཚམས་ཕྱེ་བ་མེད་ཀྱང་ཤུགས་ཀྱི་ཚང་ངོ༌། །
རྒྱལ་བ་ལ་ནི་ལྷ་རྒྱལ་བརྒྱ་བྱིན་གྱིས་ཞུས་པ། །
བྱང་ཆུབ་སེམས་དཔའ་ཤེས་རབ་སྤྱོད་པ་ཇི་ལྟར་བརྩོན། །
ཕུང་པོ་ཁམས་ལ་རྡུལ་ཙམ་བརྩོན་པར་མི་བྱེད་ཅིང༌། །
ཕུང་པོར་མི་བརྩོན་དེ་ནི་བྱང་ཆུབ་སེམས་དཔའ་བརྩོན། །[༡]
ཞེས་གསུངས་ཏེ། དེ་ལ་རྒྱལ་བ་ལ་ནི་ཞེས་པ་ནས། སེམས་དཔའ་བརྩོན་ཞེས་པའི་བར་ལ། རྒྱལ་བ་ཤཱཀྱ་ཐུབ་པ་ལ་ནི་ལྷའི་དབང་པོ་བརྒྱ་བྱིན་གྱིས་ཞུས་པ། བཅོམ་ལྡན་འདས་བྱང་ཆུབ་སེམས་དཔའ་སེམས་དཔའ་ཆེན་པོས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པར་འདོད་པ་དེས་ཇི་ལྟར་བརྩོན། མི་སྦྱོར་བའི་སྦྱོར་གཞི་ཇི་ལྟར་བསླབ་པར་བགྱི། ཞེས་ཞུས་པས་དེའི་ལན་དུ། ཕུང་པོ་དང་ཁམས་དང་སྐྱེ་མཆེད་ལ་སོགས་པའི་ཆོས་གང་ལ་ཡང་རྡུལ་ཙམ་ཡང་བརྩོན་པར་མི་བྱེད་ཅིང༌། ཕུང་པོ་ལ་སོགས་པར་མི་བརྩོན་པ་དེ་ནི་བྱང་ཆུབ་སེམས་དཔའི་བརྩོན་པ་ཡིན་ནོ། །
གཉིས་པ་སྦྱོར་བ་ལ་ལེགས་པར་གནས་པའི་ཡོན་ཏན་ལ་གསུམ། སྦྱོར་བ་སྔོན་དུ་འགྲོ་བའི་རྒྱུ་ཡོན་ཏན་དང༌། འབྲས་བུ་བྱང་ཆུབ་ལ་ཉེ་བའི་ཡོན་ཏན་དང༌། ངོ་བོའི་ཕན་ཡོན་ནོ། །དང་པོ་སྦྱོར་བ་དེའི་སྔོན་དུ་འགྲོ་བའི་རྒྱུ་ཡོན་ཏན་ནི།
གང་ཞིག་ཆོས་འདི་སྤྲུལ་དང་སྒྱུ་མ་འདྲར་ཐོས་ནས། །
སོམ་ཉི་མེད་ཅིང་སློབ་ལ་ཕྱིར་ཞིང་སྦྱོར་བྱེད་པ། །
སེམས་ཅན་དེ་ནི་རིང་ནས་ཐེག་ཆེན་ཞུགས་རིག་བྱ། །
སངས་རྒྱས་བྱེ་བ་ཁྲག་ཁྲིག་མང་ལ་ལྷག་བྱས་ཡིན། །[༢]
ཞེས་གསུངས་ཏེ། གང་ཞིག་ཆོས་འདི་ཞེས་པ་ནས། ལྷག་བཅས་ཡིན་ཞེས་པའི་བར་ལ། གང་ཟག་གང་ལ་ལ་ཞིག་ཉོན་མོངས་འཁོར་བའི་ཆོས་དང་རྣམ་བྱང་མྱ་ངན་ལས་འདས་པའི་ཆོས་འདི་རྣམས་ཐམས་ཅད་སྤྲུལ་པ་དང་སྒྱུ་མ་འདྲ་བར་སྣང་ཡང་བདེན་པ་མེད་པར་ཤེས་ཤིང༌། དེ་ལ་དེ་ལྟར་མ་ཡིན་ཞིང་བསླབ་མི་དགོས་སྙམ་པའི་སོམ་ཉི་མེད་ཅིང་དེ་ལྟར་སློབ་པ་ལ་ཕྱིར་ཞིང་སྦྱོར་བར་བྱེད་པ་སེམས་ཅན་དེ་ནི་སྔོན་འབྱུང་གི་དུས་རིང་མོ་ཞིག་ནས་ཐེག་ཆེན་གྱི་ལམ་འདི་ལ་ཞུགས་ཟིན་པར་རིག་པར་བྱ་ཞིང༌། སྔོན་ཡང་ཡུལ་ཡང་དག་པར་རྫོགས་པའི་སངས་རྒྱས་བྱེ་བ་ཁྲག་ཁྲིག་མང་པོ་རྣམས་ལ་ལྷག་པར་བསྙེན་བཀུར་བྱས་པ་ཡིན་ནོ། །
གཉིས་པ་འབྲས་བུ་བྱང་ཆུབ་ལ་ཉེ་བའི་ཡོན་ཏན་ལ་བཞི། གནག་རྫི་དང༌། རྒྱ་མཚོ་དང༌། སྡོང་པོ་དང༌། སྦྲུམ་མའི་དཔེའོ། །དང་པོ་གནག་རྫིའི་དཔེ་བསྟན་པ་ནི།
དགོན་པའི་ལམ་ནི་དཔག་ཚད་མང་པོར་ཞུགས་པའི་མིས། །
གནག་རྫི་མཚམས་ཀྱི་ནགས་ཚལ་ཕུན་སུམ་ཚོགས་མཐོང་ནས། །
འདི་དག་གྲོང་དང་གྲོང་ཁྱེར་ཉེ་བའི་རྟགས་སྙམ་སྟེ། །
དབུགས་ཕྱིན་རྙེད་པར་འགྱུར་ཞིང་ཆོམ་རྐུན་འཇིགས་པ་མེད། །[༣]
དེ་བཞིན་བྱང་ཆུབ་ཡོངས་སུ་ཚོལ་ཚེ་རྒྱལ་རྣམས་ཀྱི། །
ཤེས་རབ་ཕ་རོལ་ཕྱིན་འདི་མཉན་པ་གང་ཐོབ་པ། །
དེ་ནི་དབུགས་ཕྱིན་ཐོབ་པར་གྱུར་ཅིང་འཇིགས་མེད་དེ། །
དགྲ་བཅོམ་ས་ལ་མ་ཡིན་རྐྱེན་རྟོགས་ས་ལ་མིན། །[༤]
ཞེས་གསུངས་ཏེ། དགོན་པའི་ལམ་ནི་ཞེས་པ་ནས། ས་ལ་མིན་ཞེས་པའི་བར་ལ། གནག་རྫིའི་དཔེ་དེ་བཞིན་དུ་བྱང་ཆུབ་ཡོངས་སུ་ཚོལ་བ་ལ་ཞུགས་པའི་ཚེ་རྒྱལ་བ་རྣམས་ཀྱིས། ཤེས་རབ་ཀྱི་ཕ་རོལ་ཏུ་ཕྱིན་པ་འདི་མཉན་པ་ལ་སོགས་པ་གང་ཐོབ་པ་དེ་ནི་ངན་འགྲོའི་འཇིགས་པ་ལས་དབུགས་ཕྱིན་པ་ཐོབ་པར་གྱུར་ཅིང་ཉན་རང་དུ་ལྷུང་གིས་དོགས་པའི་འཇིགས་པ་མེད་དོ། །ཉན་ཐོས་དགྲ་བཅོམ་པའི་ས་ལ་སློབ་པ་མ་ཡིན་ཞིང་རྐྱེན་རྟོགས་རང་སངས་རྒྱས་ཀྱི་ས་ལ་སློབ་པ་མ་ཡིན་ནོ། །
གཉིས་པ་རྒྱ་མཚོའི་དཔེ་བསྟན་པ་ནི།
མི་ཞིག་རྒྱ་མཚོའི་ཆུ་ནི་བལྟ་ཕྱིར་འགྲོ་བ་ཡིས། །
གལ་ཏེ་ཤིང་དང་ནགས་ཚལ་རི་མཐོང་ད་དུང་རིང༌། །
ཅི་སྟེ་རྟགས་མ་མཐོང་ན་རྒྱ་མཚོ་ཆེན་པོ་ནི། །
ཉེ་བར་གྱུར་ཏོ་སྙམ་ཏེ་དེ་ལ་སོམ་ཉི་མེད། །[༥]
དེ་ལྟར་བྱང་ཆུབ་དམ་པར་རབ་ཞུགས་རྒྱལ་བ་ཡི། །
ཤེས་རབ་ཕ་རོལ་ཕྱིན་པ་འདི་མཉན་རིག་པར་བྱ། །
རྣམ་པར་འདྲེན་པས་མངོན་སུམ་ལུང་བསྟན་མ་གྱུར་ཀྱང༌། །
སངས་རྒྱས་བྱང་ཆུབ་རིང་པོར་མི་ཐོགས་བདག་རེག་འགྱུར། །[༦]
ཞེས་གསུངས་ཏེ། མི་ཞིག་རྒྱ་མཚོ་ཞེས་པ་ནས། བདག་རེག་འགྱུར་ཞེས་པའི་བར་ལ། རྒྱ་མཚོའི་དཔེ་དེ་ལྟར་བྱང་ཆུབ་དམ་པར་བསྒྲུབ་པའི་ལམ་ལ་རབ་ཏུ་ཞུགས་ཏེ་རྒྱལ་བའི་ཡུམ་ཤེས་རབ་ཀྱི་ཕ་རོལ་ཏུ་ཕྱིན་པའི་གླེགས་བམ་འདི་ཉིད་ཡིན་པར་རིག་པར་བྱས་ལ། དེ་ནི་རྣམ་པར་འདྲེན་པས་བྱང་ཆུབ་ཏུ་ལུང་བསྟན་པར་མ་གྱུར་ཀྱང༌། འདི་ནས་བཤད་པ་དང་བདག་གི་བློ་མཐུན་པར་འདུག་པས། དེ་ཡང་སངས་རྒྱས་ཀྱི་བྱང་ཆུབ་དེ་དུས་རིང་པོ་མི་ཐོགས་པར་བདག་གིས་རེག་ཅིང་ཐོབ་པར་འགྱུར་རོ་སྙམ་དུ་བལྟའོ། །
གསུམ་པ་སྡོང་པའི་དཔེ་ནི།
དཔྱིད་དུས་བཟང་ལ་སྡོང་པོ་ལོ་མ་ལྷགས་གྱུར་ན། །
ཡལ་གས་རིང་པོ་མི་ཐོགས་ལོ་འབྲས་མེ་ཏོག་སྐྲུན། །
ཤེས་རབ་ཕ་རོལ་ཕྱིན་འདི་སུ་ཡི་ལག་ཐོབ་པ། །
རིང་པོར་མི་ཐོགས་འདྲེན་པ་རྣམས་ཀྱི་བྱང་ཆུབ་ཐོབ། །[༧]
ཅེས་གསུངས་ཏེ། དཔྱིད་དུས་བཟང་ལ་ཞེས་པ་ནས། བྱང་ཆུབ་འཐོབ་ཅེས་པའི་བར་ལ། སྡོང་པོའི་དཔེ་ལྟར་ཤེས་རབ་ཀྱི་ཕ་རོལ་ཏུ་ཕྱིན་པའི་གླེགས་བམ་འདི་གང་ཟག་སུའི་ལག་ཏུ་ཐོབ་ཅིང་ཐོས་པ་ལ་སོགས་བྱས་པས་དུས་རིང་པོར་མི་ཐོགས་པར་འདྲེན་པ་རྣམས་ཀྱིས་བྱང་ཆུབ་འཐོབ་བོ། །
བཞི་པ་སྦྲུམ་མའི་དཔེ་བསྟན་པ་ནི།
དཔེར་ན་བུད་མེད་སྦྲུམ་གང་སྡུག་བསྔལ་ཉེན་གྱུར་ན། །
དེ་ནི་དེ་ཡི་བཙའ་བའི་དུས་ལ་བབ་ཅེས་བྱ། །
དེ་བཞིན་བྱང་ཆུབ་སེམས་དཔའ་རྒྱལ་བའི་ཤེས་རབ་ཉན། །
དགའ་དང་འདུན་པ་སྐྱེད་པ་མྱུར་དུ་བྱང་ཆུབ་རེག །[༨]
ཅེས་གསུངས་ཏེ། དཔེར་ན་བུད་མེད་ཞེས་པ་ནས། བྱང་ཆུབ་རེག་ཅེས་པའི་བར་ལ། སྦྲུམ་མའི་དཔེ་དེ་བཞིན་དུ་བྱང་ཆུབ་སེམས་དཔའ་རྒྱལ་བའི་ཡུམ་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ཉན་ཅིང་ཐོས་པས་ཆོས་ལ་དགའ་བ་དང་འབྲས་བུ་ལ་འདུན་པ་བསྐྱེད་པས་མྱུར་དུ་བྱང་ཆུབ་ལ་རེག་པར་འགྱུར་རོ། །
གསུམ་པ་ངོ་བོའི་ཕན་ཡོན་ལ་གསུམ། འཕེལ་འགྲིབ་མེད་པ་དང༌། ཆོས་ཀྱི་དབྱིངས་མི་མཐོང་བ་དང༌། རྣམ་པར་མི་རྟོག་པའོ། །དང་པོ་འཕེལ་འགྲིབ་མེད་པར་བསྟན་པ་ནི།
ཤེས་རབ་ཕ་རོལ་ཕྱིན་མཆོག་སྤྱོད་ཚེ་རྣལ་འབྱོར་པ། །
གཟུགས་ཀྱི་འཕེལ་བ་དང་ནི་ཡོངས་སུ་འགྲིབ་མི་མཐོང༌། །
ཞེས་གསུངས་ཏེ། ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་པ་ནས། འགྲིབ་མི་མཐོང་ཞེས་པའི་བར་ལ། ཡུམ་ཤེས་རབ་ཀྱི་ཕ་རོལ་ཏུ་ཕྱིན་པ་མཆོག་ལ་སྤྱོད་པའི་ཚེ། ཞི་གནས་དང་ལྷག་མཐོང་ཟུང་དུ་འབྲེལ་བའི་རྣལ་འབྱོར་པ་དེས་ཡུལ་གཟུགས་ཀྱི་དེ་བཞིན་ཉིད་ལ་མང་དུ་འཕེལ་བ་དང་ནི་ཉུང་ངུ་ཡོངས་སུ་འགྲིབ་པ་མི་མཐོང་སྟེ་ངོ་བོ་དང་ཡོངས་སུ་བྲལ་བའི་ཕྱིར་རོ། །
གཉིས་པ་ཆོས་ཀྱི་དབྱིངས་མི་མཐོང་བར་བསྟན་པ་ནི།
གང་ཞིག་ཆོས་དང་ཆོས་མིན་ཆོས་དབྱིངས་མི་མཐོང་ཞིང༌། །
མྱ་ངན་འདས་ལ་མི་རེག་དེ་ནི་ཤེས་རབ་གནས། །[༩]
ཞེས་གསུངས་ཏེ། གང་ཞིག་ཞེས་པ་ནས། ཤེས་རབ་གནས་ཞེས་པའི་བར་ལ། སྔར་གང་ཞིག་ཆོས་ཡིན་པ་དང༌། ཆོས་མིན་པ་དང་ཆོས་དེ་དག་གི་དབྱིངས་སྟོང་པ་ཉིད་མི་མཐོང་ཞིང༌། རྟོགས་ཀྱང་མྱ་ངན་ལས་འདས་པ་ལ་མི་རེག་པའི་བྱང་ཆུབ་སེམས་དཔའ་དེ་ནི་བློ་ཤེས་རབ་ལའང་གནས་པ་ཡིན་ནོ། །
གསུམ་པ་རྣམ་པར་མི་རྟོག་པ་བསྟན་པ་ནི།
གང་ཞིག་འདིར་སྤྱོད་སངས་རྒྱས་ཆོས་རྣམས་མི་རྟོག་སྟེ། །
སྟོབས་དང་རྫུ་འཕྲུལ་རྐང་པ་བྱང་ཆུབ་ཞི་མི་རྟོག །
རྣམ་པར་མི་རྟོག་རྟོག་བྲལ་བྱིན་གྱི་རླབས་ཀྱིས་སྤྱོད། །
འདི་ནི་ཤེས་རབ་ཕ་རོལ་ཕྱིན་མཆོག་སྤྱོད་པ་ཡིན། །[༡༠]
ཞེས་གསུངས་ཏེ། གང་ཞིག་འདིར་སྤྱོད་ཞེས་པ་ནས། ཕྱིན་མཆོག་སྤྱོད་པ་ཡིན་ཞེས་པའི་བར་ལ། བྱང་ཆུབ་སེམས་དཔའ་ཡུམ་འདིར་སྤྱོད་པ་དེ་ལ་སྤྱད་པས་སངས་རྒྱས་ཀྱི་ཆོས་རྣམས་ལ་བླང་བྱར་འཛིན་པའི་ཚུལ་གྱིས་མི་རྟོག་སྟེ། ཆོས་གང་ཞེ་ན་སྟོབས་བཅུ་དང་རྫུ་འཕྲུལ་གྱི་རྐང་པ་བཞི་དང་འབྲས་བུ་བྱང་ཆུབ་ཞི་བ་ཆོས་སྐུར་མི་རྟོག །ངོ་བོ་ཉིད་དུ་མི་རྟོག་ཁྱད་པར་རྟོག་བྲལ་ཉིད་དུ་སངས་རྒྱས་ཀྱིས་བྱིན་གྱི་བརླབས་ཀྱིས་སྤྱོད་པ། འདི་ནི་ཡུམ་ཤེས་རབ་ཀྱིས་ཕ་རོལ་ཏུ་ཕྱིན་པ་མཆོག་ལ་སྤྱོད་པ་ཡིན་ནོ། །
གསུམ་པ་སྦྱོར་བ་ལ་བར་དུ་གཅོད་པའི་སྐྱོན་ལ་གསུམ། དྲི་བའི་སྒོ་ནས་མདོར་བསྟན་པ། རྣམ་པའི་དབྱེ་བའི་སྒོ་ནས་རྒྱས་པར་བཤད་པ་དང༌། བར་ཆད་མང་བའི་རྒྱུ་བསྟན་པའོ། །དང་པོ་དྲི་བའི་སྒོ་ནས་མདོར་བསྟན་པ་ནི།
སྨྲ་བའི་ཟླ་བ་སངས་རྒྱས་ལ་ནི་རབ་འབྱོར་ཞུས། །
ཡོན་ཏན་དགའ་བ་རྣམས་ཀྱི་བར་དུ་གཅོད་གང་ལགས། །
སྟོན་པས་བཀའ་སྩལ་བར་དུ་གཅོད་པར་འགྱུར་མང་སྟེ། །
དེ་ལས་རེ་ཞིག་ཅུང་ཟད་ཙམ་ཞིག་ཡོངས་སུ་བརྗོད། །[༡༡]
ཞེས་གསུངས་ཏེ། སྨྲ་བའི་ཟླ་བ་ཞེས་པ་ནས། ཡོངས་སུ་བརྗོད་ཞེས་པའི་བར་ལ། སྨྲ་བའི་ཟླ་བ་རྣམས་ཀྱི་ནང་ནས་ཟླ་བ་སངས་རྒྱས་ལ་ནི་གནས་བརྟན་རབ་འབྱོར་གྱིས་ཞུས་པ། རབ་འབྱོར་གྱི་གསོལ་པ་བཅོམ་ལྡན་འདས་ཡོན་ཏན་གྱི་རང་བཞིན་གྱི་ཤེས་རབ་ཀྱི་ཕ་རོལ་ཏུ་ཕྱིན་པ་ལ་དགའ་བ་རྣམས་དེ་ལ་ཉམས་སུ་ལེན་པར་བྱེད་པ་ལ་སྐྱོན་བདུད་ཀྱི་ལས་ཀྱི་བར་དུ་གཅོད་པ་གང་ལགས་ཞེས་ཞུས་པའི་ལན། སྟོན་པ་བཅོམ་ལྡན་འདས་ཀྱིས་རབ་འབྱོར་ལ་ལན་བཀའ་བསྩལ་པ། སྤྱིར་བར་དུ་གཅོད་པ་འགྱུར་བ་མང་སྟེ། འོན་ཀྱང་དེ་ལས་སྐབས་འདིར་རེ་ཤིག་ཅུང་ཟད་ཙམ་ཞིག་བརྗོད་པར་བྱའོ། །
གཉིས་པ་རྣམ་པའི་དབྱེ་བའི་སྒོ་ནས་རྒྱས་པར་བཤད་པ་ལ་བཞི། ཡུམ་གྱི་སྦྱོར་བ་ལས་ཉམས་པ་དང༌། ཐམས་ཅད་མཁྱེན་པའི་ལམ་གཞན་འཚོལ་བ་དང༌། བསྙེན་བསྐུར་གྱི་རོ་མྱང་བ་དང༌། འཆད་ཉན་གྱི་བགེགས་སུ་གྱུར་པའོ། །དང་པོ་ཡུམ་གྱི་སྦྱོར་བ་ལས་ཉམས་པ་ནི།
རྒྱལ་བའི་ཤེས་རབ་ཕ་རོལ་ཕྱིན་འདི་ཡིག་འདྲི་ཚེ། །
སྤོབས་པ་ཐ་དད་རྣམ་པ་དུ་མ་འབྱུང་འགྱུར་ཞིང༌། །
འགྲོ་བའི་དོན་མ་བྱས་པར་གློག་བཞིན་མྱུར་དུ་ཡང༌། །
ཡོངས་སུ་ཉམས་པར་འགྱུར་བ་འདི་ནི་བདུད་ཀྱི་ལས། །[༡༢]
འདི་བཤད་ཚེ་ན་ཁ་ཅིག་སོམ་ཉི་ཟ་འགྱུར་ཏེ། །
འདྲེན་པས་འདིར་ནི་བདག་གི་མིང་ཡང་ཡོངས་མ་བརྗོད། །
རིགས་དང་ས་དང་རུས་ཀྱང་ཡོངས་སུ་མ་བརྗོད་ཅེས། །
འདི་༧༣ནི་ཉིན་པར་མི་འགྱུར་སྤོང་འགྱུར་བདུད་ཀྱི་ལས། །[༡༣]
ཞེས་གསུངས་ཏེ། རྒྱལ་བའི་ཤེས་རབ་ཞེས་པ་ནས། བདུད་ཀྱི་ལས་ཞེས་པའི་བར་གྱིས་ཤེས་རབ་ཀྱི་ཕ་རོལ་ཏུ་ཕྱིན་པ་ལ། སྦྱོར་བའི་གཞི་ཉམས་པར་འགྱུར་རོ་ཞེས་བསྟན་ཏོ། །
གཉིས་པ་ཐམས་ཅད་མཁྱེན་པའི་ལམ་གཞན་འཚོལ་བ་ནི།
དེ་ལྟར་མི་ཤེས་དེ་དག་རྩ་བ་བོར་ནས་ནི། །
རྨོངས་པས་ཡལ་ག་དག་དང་འདབ་མ་ཚོལ་བར་འགྱུར། །
གླང་པོ་རྙེད་ནས་གླང་པོའི་རྗེས་ནི་ཚོལ་བ་ལྟར། །
ཤེས་རབ་ཕ་རོལ་ཕྱིན་ཐོས་མདོ་ཚོལ་དེ་བཞིན་ནོ། །[༡༤]
དཔེར་ན་ལ་ལས་རོ་བརྒྱ་ལྡན་པའི་ཟས་རྙེད་ལ། །
ཟས་མཆོག་རྙེད་ནས་ཟས་ངན་ཚོལ་བར་བྱེད་པ་ལྟར། །
བྱང་ཆུབ་སེམས་དཔའ་ཕ་རོལ་ཕྱིན་པ་འདི་རྙེད་ནས། །
དགྲ་བཅོམ་ས་ཡིས་བྱང་ཆུབ་ཚོལ་བྱེད་དེ་བཞིན་ནོ། །[༡༥]
ཞེས་གསུངས་ཏེ། དེ་ལྟར་མི་ཤེས་ཞེས་པ་ནས། ཚོལ་བྱེད་དེ་བཞིན་ནོ་ཞེས་པའི་བར་ལ། ཤེས་རབ་ཀྱི་ཕ་རོལ་ཏུ་ཕྱིན་པའི་མཆོག་བོར་ཏེ། ལམ་གོལ་བ་ཚོལ་བ་ནི། གླང་པོ་ཆེ་དང་ཟས་མཆོག་དམན་གྱི་དཔེ་དང་སྦྱར་ཏེ་ཤེས་པར་བྱའོ། །
གསུམ་པ་བསྙེན་བཀུར་གྱི་རོ་མྱང་བ་ནི།
བསྟི་སྟང་འདོད་པར་འགྱུར་ཞིང་རྙེད་པ་འདོད་འགྱུར་དང༌། །
ལྷ་དང་བཅས་པའི་སེམས་ཀྱིས་ཁྱིམ་འདྲིས་བྱེད་ལྡན་ཞིང༌། །
ཆོས་བཏང་ནས་ནི་ཆོས་མིན་བྱ་བ་སྤྱོད་འགྱུར་བ། །
ལམ་བོར་ལམ་གོལ་འགྲོ་བ་འདི་ནི་བདུད་ཀྱི་ལས། །[༡༦]
ཞེས་གསུངས་ཏེ། བསྟི་སྟང་འདོད་པར་ཞེས་པ་ནས། བདུད་ཀྱི་ལས་ཞེས་པའི་བར་གྱིས། གང་ཟག་འགའ་ཞིག་བཟའ་བཏུང་ལ་སོགས་པ་དོན་དུ་གཉེར་བས་བདུད་ཀྱི་ལས་སུ་འགྱུར་བར་བསྟན་ཏོ། །
བཞི་པ་འཆད་ཉན་གྱི་གེགས་སུ་འགྱུར་བ་ནི།
གང་དག་དེ་ཡི་ཚེ་ན་འདུན་ཅིང་དད་གྱུར་ནས། །
ཆོས་ཀྱི་དམ་པ་འདི་ནི་ཉན་དུ་སོང་བ་ལས། །
དེ་དག་གིས་ནི་ཆོས་སྨྲ་བྱ་བ་ལྡན་རིག་ནས། །
དགའ་བ་མེད་ཅིང་ཡིད་མི་བདེ་བར་གྱུར་ནས་འགྲོ། །[༡༧]
དེ་ཡི་ཚེ་ན་བདུད་ཀྱི་ལས་འདི་འབྱུང་བར་འགྱུར། །
ཞེས་གསུངས་ཏེ། གང་དག་དེའི་ཚེ་ན་ཞེས་པ་ནས། འབྱུང་བར་འགྱུར་ཞེས་པའི་བར་གྱིས། ཤེས་རབ་ཀྱི་ཕ་རོལ་ཏུ་ཕྱིན་པ་ཤིན་ཏུ་དཀོན་པར་བསྟན་ཏོ། །
གསུམ་པ་བར་ཆད་མང་བའི་རྒྱུ་བསྟན་པ་ནི།
དེ་ཚེ་གང་དག་གིས་ནི་དགེ་སློང་མང་དཀྲུགས་ནས། །
ཤེས་རབ་ཕ་རོལ་ཕྱིན་འདི་འཛིན་པར་མི་འགྱུར་བའི། །
བར་དུ་གཅོད་པ་རྣམ་མང་གཞན་ཡང་འབྱུང་བར་འགྱུར། །[༡༨]
རིན་ཆེན་རིན་ཐང་མེད་པ་རྙེད་འགྱུར་གང་དག་ཡིན། །
དེ་དག་དཀོན་ལ་དུས་རྣམས་རྟག་ཏུ་འཚེ་བའང་མང༌། །
དེ་བཞིན་རྒྱལ་བའི་ཤེས་རབ་ཕ་རོལ་ཕྱིན་པ་མཆོག །
རིན་ཆེན་ཆོས་ཀྱང་དཀོན་ལ་རྟག་ཏུ་འཚེ་བའང་མང༌། །[༡༩]
ཐེག་པ་གསར་དུ་ཞུགས་པའི་སེམས་ཅན་བློ་ཆུང་བ། །
གང་ཞིག་དཀོན་པའི་རིན་ཆེན་འདི་ནི་མ་རྙེད་པ། །
དེ་ལ་བར་ཆད་བྱ་ཕྱིར་བདུད་ནི་སྤྲོ་བར་འགྱུར། །
ཞེས་གསུངས་ཏེ། དེ་ཚེ་གང་དག་གིས་ནི་ཞེས་པ་ནས། སྤྲོ་བར་འགྱུར་ཞེས་པའི་བར་གྱིས། དགེ་སློང་དག་རྒྱུད་མ་རུངས་པར་བྱས་པ་ལ་བརྟེན་ནས་ཆོས་སྤོང་བར་འགྱུར་ཞེས་བསྟན་ཏོ། །
བཞི་པ་བར་ཆད་བྱུང་ཡང་མི་ཚུགས་པའི་རྒྱུ་བསྟན་པ་ལ་གཉིས། ཕྱོགས་བཅུའི་སངས་རྒྱས་ཀྱི་བསྲུང་བ་དང༌། དེས་བསྲུངས་པའི་རྒྱུ་མཚན་བསྟན་པའོ། །དང་པོ་ཕྱོགས་བཅུའི་སངས་རྒྱས་ཀྱིས་བསྲུང་བ་ནི།
ཞེས་གསུངས་ཏེ། ཕྱོགས་བཅུའི་སངས་རྒྱས་དེ་དག་ཡོངས་སུ་འཛིན་ལ་སྦྱོར་ཞེས་པ་ནི། ཡང་གནོད་པ་དེ་ལས་གོ་བཟློག་པ་ནི་ཕྱོགས་བཅུ་ན་བཞུགས་པའི་སངས་རྒྱས་དེ་དག་གིས་གང་ཟག་དེ་ལམ་ཡོངས་སུ་འཛིན་པ་ལ་སྦྱོར་བའི་ཚེ། འབུམ་ལས་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་ཉམས་སུ་ལེན་པ་དེ་ལ་བདུད་ཀྱིས་གླགས་བལྟས་ཀྱང་གླགས་རྙེད་པར་མི་འགྱུར་ཏེ། དེ་ཅིའི་ཕྱིར་ཞེ་ན་ཕྱོགས་བཅུའི་སངས་རྒྱས་རྣམས་ཀྱིས་དེ་ལ་བསྲུང་བ་དང་བསྐྱོབ་པ་དང་སྤ་བར་མཛད་པའི་ཕྱིར་རོ་ཞེས་གསུངས་སོ། །
གཉིས་པ་དེ་བསྲུང་བའི་རྒྱུ་མཚན་བསྟན་པ་ལ་གསུམ། ཤེས་རབ་ཀྱི་ཕ་རོལ་ཏུ་ཕྱིན་པ་སངས་རྒྱས་ཀུན་གྱི་ཡུམ་ཡིན་པ་དང༌། ཡུམ་གྱི་བྱ་བ་དམ་པ་དང་ལྡན་པ་དང༌། ཡུམ་བྱང་ཆུབ་ཀྱི་ངེས་བཟུང་གི་ལམ་དུ་བསྟན་པའོ། །དང་པོ་ཤེས་རབ་ཀྱི་ཕ་རོལ་ཏུ་ཕྱིན་པ་སངས་རྒྱས་ཀུན་གྱི་ཡུམ་ཡིན་པ་ལ་ཡང་ལྔ། དོན་དགོད་པ་དང༌། དུས་གསུམ་གྱི་རྒྱལ་བ་བསྐྱེད་པ་དང༌། དེ་ལ་འཇིག་རྟེན་སྟོན་པ་དང༌། དེའི་མཚན་འདོགས་པ་དང༌། སྤྱོད་པ་ལ་སྦྱོར་བའོ། །དང་པོ་དོན་དགོད་པ་ནི།
མ་ཞིག་ན་བར་གྱུར་ལ་བུ་ནི་མིང་ཡོད་པ། །
དེ་ཀུན་ཡིད་མི་བདེ་ཞིང་དེ་ལ་རིམ་གྲོ་བྱེད། །
དེ་བཞིན་ཕྱོགས་བཅུའི་འཇིག་རྟེན་ཁམས་ཀྱི་སངས་རྒྱས་ཀྱང༌། །
ཡུམ་གྱུར་ཤེས་རབ་དམ་པ་འདི་ལ་དགོངས་པ་མཛད། །[༢༡]
ཅེས་གསུངས་ཏེ། མ་ཞིག་ན་བར་གྱུར་ན་ཞེས་པ་ནས། དགོངས་པ་མཛད་ཞེས་པའི་བར་ལ། བསྲུང་བའི་འཐད་པ་དཔེས་བསྟན་པ་ནི། དཔེར་ན་མ་ཞིག་ན་བར་གྱུར་པ་ན། བུ་ནི་མང་པོ་ཡོད་པ་ལ། བུ་དེ་ཀུན་མ་ན་བར་གྱུར་པ་ན་བདག་ཅག་གི་མ་འདི་དྲིན་ཆེ་བས་ཡིད་མི་བདེ་ཞིང་ཅི་ནས་ཀྱང་ཉེས་པར་མི་འགྱུར་བར་བྱ་བའི་ཕྱིར་མ་དེ་ལ་རིམ་གྲོ་བྱེད་ལ། དཔེ་དེ་བཞིན་དུ་ཕྱོགས་བཅུའི་འཇིག་རྟེན་གྱི་ཁམས་ཀྱི་སངས་རྒྱས་རྣམས་ཀྱང༌། རང་གི་ཡུམ་དུ་གྱུར་པའི་ཤེས་རབ་ཀྱི་ཕ་རོལ་ཏུ་ཕྱིན་པའི་དམ་པ་འདི་ལ་དགོངས་པ་མཛད་པས། དེ་ཉམས་སུ་ལེན་པ་དེ་ལ་བསྲུང་བ་དང་བསྐྱོབ་པ་མཛད་དོ། །
གཉིས་པ་དུས་གསུམ་གྱི་རྒྱལ་བ་བསྐྱེད་པ་ནི།
གང་དག་འདས་དང་ཕྱོགས་བཅུའི་འཇིག་རྟེན་མགོན་གང་དང༌། །
མ་འོངས་དུས་ན་འབྱུང་འགྱུར་དེ་དག་འདི་ལས་འབྱུང༌། །
ཞེས་གསུངས་ཏེ། གང་དག་འདས་དང་ཞེས་པ་ནས། འདི་ལ་འབྱུང་ཞེས་པའི་བར་ལ། ཡུམ་ཤེས་རབ་ཀྱི་ཕ་རོལ་ཏུ་ཕྱིན་པ་ཇི་ལྟར་ཞེས་ན་སངས་རྒྱས་གང་དག་སྔར་འདས་པ་དང་ད་ལྟར་ཕྱོགས་བཅུ་ན་བཞུགས་པའི་འཇིག་རྟེན་གྱི་མགོན་པོ་གང་དག་དང༌། གང་དག་མ་འོངས་པའི་དུས་ན་འབྱུང་བར་འགྱུར་བའི་སངས་རྒྱས་དེ་དག་ཐམས་ཅད་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ཉམས་སུ་བླངས་བ་ལས་འབྱུང་བའི་ཕྱིར་རོ། །
གསུམ་པ་དེ་ལ་འཇིག་རྟེན་པ་ནི།
འཇིག་རྟེན་སྟོན་པ་རྒྱལ་བ་རྣམས་ཀྱི་སྐྱེད་བྱེད་ཡུམ། །
སེམས་ཅན་གཞན་གྱི་སེམས་ཀྱི་སྤྱོད་པ་སྟོན་པར་བྱེད། །[༢༢]
འཇིག་རྟེན་དེ་བཞིན་ཉིད་དང་དགྲ་བཅོམ་དེ་བཞིན་ཉིད། །
རང་རྒྱལ་དེ་བཞིན་ཉིད་དང་རྒྱལ་སྲས་དེ་བཞིན་ཉིད། །
གཅིག་པ་ཉིད་དེ་དངོས་བྲལ་གཞན་མིན་དེ་བཞིན་ཉིད། །
ཤེས་རབ་ཕ་རོལ་ཕྱིན་པ་དེ་བཞིན་གཤེགས་པས་མཁྱེན། །[༢༣]
ཞེས་གསུངས་ཏེ། འཇིག་རྟེན་སྟོན་པ་ཞེས་པ་ནས། གཤེགས་པས་མཁྱེན་ཞེས་པའི་བར་ལ། ཡང་ཤེས་རབ་ཀྱི་ཕ་རོལ་ཏུ་ཕྱིན་པ་འདིས། འཇིག་རྟེན་གྱི་རང་བཞིན་ཇི་ལྟར་སྟོན་པ་སངས་རྒྱས་པས་ན་རྒྱལ་བ་རྣམས་ཞེས་བྱའོ། །དེ་བཞིན་དུ་སེམས་ཅན་རྣམས་ཀྱི་བག་ལ་ཉལ་དང་སེམས་ཅན་ཉིད་ཀྱི་སྤྱོད་པ་ཡང་སྟོན་པར་བྱེད་དོ། །ཆོས་ཉིད་ཇི་ལྟར་བར་སྟོན་པ་ནི་འཇིག་རྟེན་རྣམས་ཀྱི་དེ་བཞིན་ཉིད་དང་འཕགས་པ་དགྲ་བཅོམ་པའི་དེ་བཞིན་ཉིད་དང༌། རང་རྒྱལ་བའི་དེ་བཞིན་ཉིད་དང་རྒྱལ་སྲས་བྱང་ཆུབ་སེམས་པའི་དེ་བཞིན་ཉིད་དོ། །དེ་ཐམས་ཅད་རང་བཞིན་གཅིག་པ་ཉིད་དེ། གང་དུ་ཅིག་ན་དངོས་པོ་དང་བྲལ་ལ་གཞན་མིན་པའི་དེ་བཞིན་ཉིད་ལ་སོགས་པའི་ཟབ་མོ་བརྒྱད་པོ་དེ་དག་ལམ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བརྟེན་པ་དེ་བཞིན་གཤེགས་པ་ཇི་ལྟར་ཡིན་པ་ལྟར་མཁྱེན་ཏོ། །
བཞི་པ་དེའི་མཚན་འདོགས་པ་ནི།
མཁས་པ་འཇིག་རྟེན་གནས་སམ་མྱ་ངན་འདས་ཀྱང་རུང༌། །
ཆོས་ཉིད་སྐྱོན་མེད་ཆོས་རྣམས་སྟོང་པ་འདི་གནས་ཏེ། །
བྱང་ཆུབ་སེམས་དཔའ་དེ་བཞིན་ཉིད་འདི་རྗེས་སུ་རྟོགས། །
དེ་ཕྱིར་དེ་བཞིན་གཤེགས་ཞེས་སངས་རྒྱས་མཚན་གསོལ་ཏོ། །[༢༤]
ཞེས་གསུངས་ཏེ། མཁས་པ་འཇིག་རྟེན་ཞེས་པ་ནས། མཚན་གསོལ་ཏོ་ཞེས་པའི་བར་ལ། ཡང་མཁས་པ་སངས་རྒྱས་རྣམས་འཇིག་རྟེན་ན་གནས་སམ་འོན་ཏེ་མྱ་ངན་ལས་འདས་ཀྱང་རུང་སྟེ། ཆོས་ཉིད་ལ་ཡང་སྐྱོན་མེད་པ་ཆོས་རྣམས་ཀྱི་རང་བཞིན་སྟོང་པ་ཉིད་འདི་ཡེ་ནས་གནས་ཏེ། མདོ་ཆེན་མོ་ལས་སངས་རྒྱས་འཇིག་རྟེན་དུ་བྱོན་ཡང་རུང་མ་བྱོན་ཡང་རུང་སྟེ། ཆོས་རྣམས་ཀྱི་མཚན་ཉིད་ནི་དེ་བཞིན་དུ་གནས་སོ་ཞེས་གསུངས་པའི་ཕྱིར་རོ། །
གནས་ལུགས་དེ་ལྟར་དུ་བྱང་ཆུབ་སེམས་དཔའ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་རྟེན་ནས་དེ་བཞིན་ཉིད་འདི་རྗེས་སུ་རྟོགས་པ་དེའི་ཕྱིར་རྟོགས་པ་པོ་ལ་ཡང་དེ་བཞིན་གཤེགས་པ་ཞེས་བྱ་བའི་སངས་རྒྱས་ཀྱི་མཚན་གྱི་རྣམ་གྲངས་འདི་གསོལ་ཏོ། །
ལྔ་པ་སྤྱོད་པ་སྦྱོར་བ་ལ་གཉིས། མདོར་བསྟན་པ་དང༌། རྒྱས་པར་བཤད་པའོ། །དང་པོ་མདོར་བསྟན་པ་ནི།
ཤེས་རབ་ཕ་རོལ་ཕྱིན་པ་དགའ་ཚལ་ལ་རྟེན་པ། །
སྟོབས་བཅུ་རྣམ་འདྲེན་རྣམས་ཀྱི་སྤྱོད་ཡུལ་འདི་ཡིན་ཏེ། །
ཞེས་གསུངས་ཏེ། ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་པ་ནས། འདི་ཡིན་ཏེ་ཞེས་པའི་བར་ལ། ཤེས་རབ་ཀྱི་ཕ་རོལ་ཏུ་ཕྱིན་པ་འདི་ལྷའི་དབང་པོའི་དགའ་བའི་ཚལ་ལྟ་བུ་ལ་བརྟེན་པའི་ཕྱོགས་བཅུ་དང་ལྡན་པའི་རྣམ་པར་འདྲེན་པ་རྣམས་ཀྱི་མི་དམིགས་པའི་ཐུགས་རྗེ་བྱམས་པའི་སྤྱོད་ཡུལ་འདི་ཡིན་ནོ། །
གཉིས་པ་རྒྱས་པར་བཤད་པ་ནི།
སེམས་ཅན་སྡུག་བསྔལ་ངན་སོང་གསུམ་ལས་ཡོངས་འདོན་ཀྱང༌། །
དེ་དག་ནམ་༨༠ཡང་སེམས་ཅན་འདུ་ཤེས་འགྱུར་བ་མེད། །[༢༥]
དཔེར་ན་སེང་གེ་རི་སུལ་བརྟེན་ནས་འཇིགས་མེད་པར། །
རི་དྭགས་ཕྲ་མོ་མང་སྐྲག་བྱེད་ཅིང་སྒྲ་སྒྲོགས་ལྟར། །
མི་ཡི་སེང་གེ་ཤེས་རབ་ཕ་རོལ་ཕྱིན་བརྟེན་ནས། །
མུ་སྟེགས་ཅན་མང་སྐྲག་བྱེད་འཇིག་རྟེན་སྒྲ་ཡང་སྒྲོགས། །[༢༦]
དཔེར་ན་ནམ་མཁར་གནས་པའི་ཉི་མའི་འོད་ཟེར་ནི། །
ས་འདི་སྐེམས་པར་བྱེད་ཅིང་གཟུགས་ཀྱང་རབ་ཏུ་སྟོན། །
དེ་བཞིན་ཆོས་རྒྱལ་ཤེས་རབ་ཕ་རོལ་ཕྱིན་རྟེན་པ། །
སྲེད་པའི་ཆུ་ཀླུང་སྐེམས་ཤིང་ཆོས་ཀྱང་རབ་ཏུ་སྟོན། །[༢༧]
ཞེས་གསུངས་ཏེ། སེམས་ཅན་སྡུག་བསྔལ་ཞེས་པ་ནས། ཆོས་ཀྱང་རབ་ཏུ་སྟོན་ཞེས་པའི་བར་ལ། སྤྱིར་ཀུན་རྫོབ་ཏུ་སེམས་ཅན་སྡུག་བསྔལ་ལས་གྲོལ་བ་དང་བྱེ་བྲག་ཏུ་ཡང་ངན་སོང་གསུམ་ལས་ཡོངས་སུ་འདོན་ཀྱང༌། རྣམ་པར་འདྲེན་པ་དེ་དོན་དམ་པར་ནམ་ཡང་སེམས་ཅན་ཇི་སྙེད་ཅིག་གི་དོན་བྱས་སོ་སྙམ་པ་ལ་སོགས་པའི་འདུ་ཤེས་འགྱུར་བ་མེད་ལ། ལོག་རྟོག་ཚར་གཅོད་པའི་དཔེ། མིའི་སེང་གེ་ལྟར། མིའི་སེང་གེ་སངས་རྒྱས་ཀྱང་རི་སུལ་ལྟ་བུའི་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བརྟེན་ནས་མུ་སྟེགས་ཅན་ལམ་ལོག་པར་འཛིན་པ་མང་པོ་སྐྲག་པར་བྱེད་ཅིང༌། འཇིག་རྟེན་སྟོང་པ་ཉིད་ཀྱི་སྒྲ་ཡང་སྒྲོགས་སོ། །མ་རྟོགས་པ་གཞན་རྗེས་སུ་འཛིན་པ་ཉི་མའི་དཔེ་དེ་བཞིན་ཆོས་ཀྱི་རྒྱལ་པོ་ཡང་ནམ་མཁའ་ལྟ་བུའི་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ལ་བརྟེན་ནས། སྲིད་པའི་ས་བོན་སྤེལ་བ་ལུས་དང་ལོངས་སྤྱོད་ཀྱི་ཆུ་རླུང་སྐེམས་ཤིང་ཐར་ལམ་གྱི་ཆོས་ཀྱང་རབ་ཏུ་སྟོན་ཏོ། །
གཉིས་པ་ཡུམ་གྱི་བྱ་བ་དང་ལྡན་པ་ལ་གསུམ། ཡང་དག་པའི་མཐའ་སྟོན་པས་བྱ་བ་ཟབ་མོ་དང་ལྡན་པ་དང༌། བློན་པོའི་དཔེས་བྱ་བ་རྒྱ་ཆེན་པོ་དང་ལྡན་པ་དང༌། རྒྱལ་པོའི་དཔེས་བྱ་བ་རྨད་དུ་བྱུང་བ་དང་ལྡན་པའོ། །དང་པོ་ཡང་དག་པའི་མཐའ་བསྟན་པས་བྱ་བ་ཟབ་མོ་དང་ལྡན་པ་ལ་གཉིས། མདོར་བསྟན་པ་དང༌། རྒྱས་པར་བཤད་པའོ། །དང་པོ་མདོར་བསྟན་པ་ནི།
གཟུགས་རྣམས་མི་མཐོང་ཚོར་བ་དག་ཀྱང་མི་མཐོང་ཞིང༌། །
འདུ་ཤེས་མཐོང་བ་མེད་ལ་སེམས་པ་མི་མཐོང་ཞིང༌། །
གང་ལ་རྣམ་པར་ཤེས་དང་སེམས་ཡིད་མཐོང་མེད་པ། །
འདི་ནི་ཆོས་མཐོང་ཡིན་ཞེས་དེ་བཞིན་གཤེགས་པས་བསྟན། །[༢༨]
ཞེས་གསུངས་ཏེ། གཟུགས་རྣམས་མི་མཐོང་ངོ་ཞེས་པ་ནས། དེ་བཞིན་གཤེགས་པས་བསྟན་ཞེས་པའི་བར་ལ། ཡང་རྣམ་པར་སྤྱོད་པའི་བློས་བཙལ་ན་གཟུགས་རྣམས་སྣང་ཙམ་དུ་ཡང་མི་མཐོང་ཞིང༌། ཚོར་བ་དག་ཀྱང་མི་མཐོང་ཞིང༌། དེ་བཞིན་འདུ་ཤེས་ཀྱང་མཐོང་བ་མེད་ལ་སེམས་པ་ཡང་མི་མཐོང་ཞིང༌། དོན་གྱི་ངོ་བོ་ལ་གང་ལ་བསགས་པ་ནས། རྣམ་པར་ཤེས་པ་དང་བསམས་པས་ན་སེམས་ཤེས་པའི་རྟེན་བྱེད་པ་ཡིན་ཏེ། དེ་རྣམས་མཐོང་བ་མེད་པས་དེ་རྣམས་ལས་བཟློག་པའི་འདུས་མ་བྱས་ཀྱང་མཐོང་བ་མེད་པས་ཏེ། འདི་ནི་ཆོས་རྣམས་ཀྱི་ཆོས་ཉིད་མཐོང་བ་ཡིན་ཞེས་དེ་བཞིན་གཤེགས་པས་བསྟན་པ་དང༌། ཆོས་ཡང་དག་པར་བསྡུས་པའི་མདོ་ལས་ཀྱང་འགའ་ཡང་མཐོང་བ་མེད་པ་ནི་དེ་ཁོ་ན་ཉིད་མཐོང་ཞེས་བསྟན་ཏོ། །
གཉིས་པ་རྒྱས་པར་བཤད་པ་ནི།
ནམ་མཁའ་མཐོང་ཞེས་སེམས་ཅན་ཚིག་ཏུ་རབ་བརྗོད་པ། །
ནམ་མཁའ་ཇི་ལྟར་མཐོང་སྟེ་དོན་འདི་བརྟག་པར་གྱིས། །
དེ་ལྟར་ཆོས་མཐོང་བ་ཡང་དེ་བཞིན་གཤེགས་པས་བསྟན། །
མཐོང་བ་དཔེ་གཞན་གྱིས་ནི་བསྙད་པར་ནུས་མ་ཡིན། །[༢༩]
ཞེས་གསུངས་ཏེ། ནམ་མཁའ་མཐོང་ཞེས་པ་ནས། ཆོས་ཀུན་མཐོང་ཞེས་པའི་བར་གྱིས། འོ་ན་ཇི་ལྟར་མཐོང་ཞེ་ན་དཔེ་ནམ་མཁའ་མཐོང་ངོ་ཞེས་སེམས་ཅན་ཁ་ཅིག་གིས་ཚིག་གིས་རབ་ཏུ་བརྗོད་པ་དེ་དག་གི་དོན། ནམ་མཁའ་ཇི་ལྟར་མཐོང་སྟེ་མཐོང་བའི་དོན་འདི་བརྟག་པར་གྱིས། དེ་ལྟར་བལྟས་ན་གང་དུ་ཡང་མཐོང་བ་མེད་པ། དེ་ལྟར་ཆོས་རྣམས་ཀྱི་ཆོས་ཉིད་མཐོང་བ་ཡང་ནམ་མཁའ་ལྟ་བུར་དེ་བཞིན་གཤེགས་པས་བསྟན་ཏོ། །ཆོས་ཉིད་མཐོང་བའི་དཔེ་ནམ་མཁའ་ལས་གཞན་གྱིས་ཀྱང་ནི་བསྙད་ཅིང་བསྟན་པར་ནུས་པ་ཡིན་ནོ། །བྱང་ཆུབ་སེམས་དཔའ་གང་གིས་ནམ་མཁའ་མཐོང་མེད་ཀྱི་ཚུལ་དེ་ལྟར་མཐོང་བ་དེ་ཡིས་ཆོས་ཀུན་ཀྱང་མཐོང་ངོ༌། །
གཉིས་པ་བློན་པོའི་དཔེས་བྱ་བ་རྒྱ་ཆེན་པོ་དང་ལྡན་པ་ནི།
རྒྱལ་པོ་བཏང་སྙོམས་འདུག་ཅིང་བློན་པོ་ཀུན་བྱེད་ལྟར། །
སངས་རྒྱས་མཛད་དང་ཉན་ཐོས་ཆོས་རྣམས་ཇི་སྙེད་པ། །
དེ་དག་ཐམས་ཅད་ཤེས་རབ་ཕ་རོལ་ཕྱིན་པ་བྱེད། །[༣༠]
ཅེས་གསུངས་ཏེ། རྒྱལ་པོ་བཏང་སྙོམས་ཞེས་པ་ནས། ཕྱིན་པ་བྱེད་ཞེས་པའི་བར་ལ། དཔེར་ན་རྒྱལ་པོ་ཆེན་པོ་སྟེ་བཏང་སྙོམས་སུ་འདུག་ཅིང་ལས་བྱེད་དུ་བཅུག་པའི་བློན་པོས་རྒྱལ་སྲིད་ཀྱི་བྱ་བ་ཀུན་བྱེད་པ་ལྟར། བྱང་ཆུབ་སེམས་དཔས་སངས་རྒྱས་ཀྱི་མཛད་པ་དང་ཉན་ཐོས་ཀྱི་ཆོས་རྣམས་ཇི་སྙེད་པ་དེ་དག་ཐམས་ཅད་ཀྱང་བློན་པོ་ལྟ་བུའི་ཤེས་རབ་ཀྱི་ཕ་རོལ་ཏུ་ཕྱིན་པས་བྱེད་དོ། །
གསུམ་པ་རྒྱལ་པོའི་དཔེས་བྱ་བ་རྨད་དུ་བྱུང་བ་དང་ལྡན་པ་ནི།
རྒྱལ་པོ་གྲོང་དུ་མི་འགྲོ་ཡུལ་འཁོར་མི་འགྲོ་ལ། །
རང་གི་ཡུལ་ནས་འདུ་བ་ཐམས་ཅད་སྡུད་པ་ལྟར། །
བྱང་ཆུབ་སེམས་དཔའི་ཆོས་ཉིད་གང་དུའང་མི་འགྲོ་ལ། །
སངས་རྒྱས་ས་ཡི་ཡོན་ཏན་གང་ཡིན་ཐམས་ཅད་སྡུད། །[༣༡]
ཅེས་གསུངས་ཏེ། རྒྱལ་པོ་གྲོང་དུ་ཞེས་པ་ནས། ཐམས་ཅད་བསྡུས་ཞེས་པའི་བར་ལ། ཡང་དཔེར་ན་རྒྱལ་པོ་ཆེན་པོ་བཅའ་བསྡུས་པ་ལའང་གྲོང་དུ་ཡང་མི་འགྲོ་ལ་ཡུལ་འཁོར་དུ་ཡང་མི་འགྲོ་བར། རང་གི་ཡུལ་དུ་འདུག་ནས་བཅའ་ལ་སོགས་པའི་འདུ་བ་ཐམས་ཅད་བློན་པོས་བསྡུས་པ་ལྟར་དུ། བྱང་ཆུབ་སེམས་དཔའ་མཉམ་བཞག་གི་དུས་ན་ཆོས་ཉིད་གང་དུ་ཡང་མི་འགྲོ་ལ། རྗེས་ཐོབ་ཀྱི་དུས་ན་སངས་རྒྱས་ཀྱི་སའི་ཡོན་ཏན་སྟོབས་དང་མི་འཇིགས་པ་ལ་སོགས་པའི་གང་ཡིན་པ་ཐམས་ཅད་བསྡུས་པའོ། །
གསུམ་པ་ཡུམ་བྱང་ཆུབ་ཀྱི་ངེས་བཟུང་གི་ལམ་དུ་བསྟན་པ་ལ་གཉིས། མདོར་བསྟན་པ་དང༌། རྒྱས་པར་བཤད་པའོ། །དང་པོ་མདོར་བསྟན་པ་ནི།
གང་ལ་བདེ་གཤེགས་བྱང་ཆུབ་སེམས་དཔའ་དད་བརྟན་ཡོད། །
ཤེས་རབ་ཕ་རོལ་ཕྱིན་པ་མཆོག་ལ་བསམ་སྦྱོར་བ། །
ཉན་ཐོས་རང་རྒྱལ་ས་གཉིས་ཤིན་ཏུ་འདས་བྱས་ནས། །
ཟིལ་གྱིས་མི་ནོན་རྒྱལ་བའི་བྱང་ཆུབ་མྱུར་དུ་ཐོབ། །[༣༢]
ཅེས་གསུངས་ཏེ། གང་ལ་བདེ་གཤེགས་ཞེས་པ་ནས། མྱུར་དུ་འཐོབ་ཞེས་པའི་བར་ལ། བྱང་ཆུབ་སེམས་དཔའ་གང་ལ་ལ་ཞིག་བདེ་བར་གཤེགས་པས་རྟོགས་པའི་བྱང་ཆུབ་སེམས་དཔའ་སེམས་དཔའ་དང་དད་པ་བརྟན་པོ་ཡོད་པས། ཤེས་རབ་ཀྱི་ཕ་རོལ་ཏུ་ཕྱིན་པ་མཆོག་ལ་བསམ་པ་དང་སྦྱོར་བ་ཡོད་པས་ཐབས་ཤེས་ཟུང་དུ་ཆུད་པའོ། །དེ་ལྟ་བས་ན་ཉན་ཐོས་ཀྱི་ས་དང་རང་སངས་རྒྱས་ཀྱི་ས་གཉིས་ལས་ཤིན་ཏུ་འདས་པར་བྱས་ནས་སྒྲིབ་པ་ཐམས་ཅད་ཀྱིས་རྒྱུད་ཟིལ་གྱིས་མི་གནོན་པར། རྒྱལ་བའི་བླ་ན་མེད་པའི་བྱང་ཆུབ་མྱུར་དུ་ཐོབ་པའོ། །
གཉིས་པ་རྒྱས་པར་བཤད་པ་ལ་བཞི། རྒྱ་མཚོའི་གྲུ་ཞིག་པ་འཛིན་མི་འཛིན་གྱི་དཔེ་དང༌། བུམ་པ་སོ་མ་བཏང་བ་དང་བཏང་བའི་དཔེ་དང༌། ཆུ་བརྒལ་བའི་གྲུ་མ་བཅོས་པ་དང་བཅོས་པའི་དཔེ་དང༌། འགྲོ་འདོད་པའི་རྒད་པོ་རྟེན་མེད་པ་དང་ཡོད་པའི་དཔེའོ། །དང་པོ་རྒྱ་མཚོའི་གྲུ་ཞིག་པ་འཛིན་པ་དང་མི་འཛིན་པའི་དཔེ་ནི།
དཔེར་ན་རྒྱ་མཚོར་འཇུག་པའི་གྲུ་ནི་ཆག་གྱུར་ལ། །
མི་གང་རོའམ་རྩྭའམ་ཤིང་ནི་མི་འཛིན་པ། །
ཆུ་དབུས་འཇིག་པར་འགྱུར་ཏེ་ངོགས་སུ་ཕྱིན་མི་འགྱུར། །
གང་ཞིག་འཛིན་པ་རྒྱ་མཚོའི་ཕ་རོལ་ཕྱིན་པར་འགྱུར། །[༣༣]
དེ་ལྟར་དང་ལྡན་དང་བ་ཐོབ་པ་གང་ཞིག་ནི། །
ཤེས་རབ་ཕ་རོལ་ཕྱིན་ཡུམ་རྗེས་སུ་མི་འཇུག་ཡིན། །
དེ་དག་ཐབས་ཀྱི་ཡོན་ཏན་ཤེས་རབ་ཡོངས་ཟིན་ན། །
མཆོག་ཏུ་རྨད་བྱུང་བདེ་གཤེགས་བྱང་ཆུབ་མྱུར་དུ་རེག །[༣༤]
ཅེས་གསུངས་ཏེ། དཔེར་ན་རྒྱ་མཚོར་འཇུག་ཞེས་པ་ནས། མྱུར་དུ་རེག་ཞེས་པའི་བར་ལ། ཆགས་པ་འཛིན་པ་དང༌། མི་འཛིན་པའི་དཔེ་དེ་ལྟར་བྱང་ཆུབ་སེམས་དཔའ་རྒྱུ་ལ་དད་པ་དང་ལྡན་ཞིང་འབྲས་བུ་ལ་དད་པའི་དད་པ་ཐོབ་པ་གང་ལ་ལ་ཞིག་ནི། ཐབས་དང་བཅས་པའི་ཤེས་རབ་ཀྱི་ཕ་རོལ་ཏུ་ཕྱིན་པའི་ཡུམ་གྱི་རྗེས་སུ་མི་འབྱུང་ན་བྱང་ཆུབ་ཐོབ་པ་མིན་ལ། དད་པ་དང་ལྡན་པ་དེ་དག་སེམས་ཅན་གྱི་དོན་འདོད་པའི་ཐབས་ཀྱི་ཡོན་ཏན་དང་ལྡན་པ་དེ་ཉིད་དུ་ཤེས་རབ་ཀྱིས་ཡོངས་སུ་ཟིན་ན། ཡོན་ཏན་མཆོག་ཏུ་རྨད་དུ་བྱུང་བའི་བདེར་གཤེགས་ཀྱི་བྱང་ཆུབ་ལ་མྱུར་དུ་རེག་པར་འགྱུར་རོ། །
གཉིས་པ་བུམ་པ་སོ་བཏང་བ་དང་མ་བཏང་བའི་དཔེ་ནི།
དཔེར་ན་ལ་ལས་རྫ་སོ་མ་བཏང་ཆུ་སྐྱེད་ན། །
ཉམ་ཆུང་ཕྱིར་ན་མྱུར་དུ་འཇིག་པར་རིག་པར་བྱ། །
སོ་བཏང་བུམ་པར་ཆུ་སྐྱེད་ལམ་དུ་འཇིག་པ་ཡི། །
འཇིག་པ་མེད་ཅིང་བདེ་བར་ཁྱིམ་དུ་ཕྱིན་པར་འགྱུར། །[༣༥]
དེ་བཞིན་བྱང་ཆུབ་སེམས་དཔའ་དད་པ་མང་གྱུར་ཀྱང༌། །
ཤེས་རབ་རྣམ་པར་ཉམས་ན་མྱུར་དུ་མ་རུང་འགྱུར། །
དད་པས་ཤེས་རབ་ཀྱིས་ནི་ཡོངས་སུ་ཟིན་གྱུར་ན། །
ས་གཉིས་ཤིན་ཏུ་འདས་ཏེ་བྱང་ཆུབ་མཆོག་ཐོབ་འགྱུར། །[༣༦]
ཞེས་གསུངས་ཏེ། དཔེར་ན་ལ་ལ་ཞེས་པ་ནས། མཆོག་ཐོབ་གྱུར་ཞེས་པའི་བར་ལ། རྫ་སོ་བཏང་བ་དང་མ་བཏང་བའི་དཔེ་བཞིན་དུ་བྱང་ཆུབ་སེམས་དཔའ་རྒྱུ་འབྲས་ལ་ཡིད་ཆེས་པ་ལ་སོགས་པ་དད་པ་མང་པོ་ཡོད་པར་གྱུར་ཀྱང༌། མི་དམིགས་པར་ཤེས་པའི་ཤེས་རབ་རྣམ་པར་ཉམས་ན་འཁོར་བར་ལྟུང་བས་ཐར་ལམ་ལས་མྱུར་དུ་མ་རུངས་པར་གྱུར་ལ། དད་པས་དེ་ཉིད་མི་དམིགས་པའི་ཤེས་རབ་དེས་ནི་ཡོངས་སུ་ཟིན་པར་གྱུར་ན། ཉན་ཐོས་ཀྱི་ས་དང་རང་རྒྱལ་བའི་ས་གཉིས་ལས་ཤིན་ཏུ་འདས་ཏེ་བླ་ན་མེད་པའི་བྱང་ཆུབ་ཐོབ་པར་འགྱུར་རོ། །
གསུམ་པ་ཆུ་རྒལ་བའི་གྲུ་མ་བཅོས་པ་དང་བཅོས་པའི་དཔེ་ནི།
དཔེར་ན་བཅོས་ལེགས་མ་བྱས་གྲུ་ནི་རྒྱ་མཚོའི་ནང༌། །
ནོར་དང་བཅས་ཤིང་ཚོང་བར་བཅས་ཏེ་འཇིག་པར་འགྱུར། །
གྲུ་དེ་ལེགས་པར་བཅོས་ལེགས་བྱས་དང་ལྡན་གྱུར་ན། །
མི་འཇིག་ནོར་དང་བཅས་པར་ངོགས་སུ་ཕྱིན་པར་འགྱུར། །[༣༧]
དེ་ལྟར་བྱང་ཆུབ་སེམས་དཔའ་དད་པས་ཡོངས་བསྒོས་ཀྱང༌། །
ཤེས་རབ་མེད་ན་བྱང་ཆུབ་ལས་ནི་མྱུར་ཉམས་འགྱུར། །
དེ་ཉིད་ཤེས་རབ་ཕ་རོལ་ཕྱིན་པ་མཆོག་ལྡན་ན། །
མ་སྨས་མ་ཉམས་རྒྱལ་བའི་བྱང་ཆུབ་རེག་པར་འགྱུར། །[༣༨]
ཞེས་གསུངས་ཏེ། དཔེར་ན་བཅོས་ལེགས་ཞེས་པ་ནས། རེག་པར་འགྱུར་ཞེས་པའི་བར་ལ། རྒྱ་མཚོར་འཇུག་པའི་གྲུ་བཅོས་པ་དང་མ་བཅོས་པའི་དཔེ་དེ་ལྟར་དོན་ནི་བྱང་ཆུབ་སེམས་དཔའི་རྒྱུད་ལ་དད་པས་ཡོངས་སུ་བགོས་ཀྱང༌། རང་བཞིན་པའི་ཤེས་རབ་མེད་ན་རྫོགས་པའི་བྱང་ཆུབ་ཐོབ་པ་ལས་ནི་མྱུར་དུ་ཉམས་པར་འགྱུར་ལ། དད་པ་ཅན་དེ་ཉིད་ཤེས་རབ་ཀྱི་ཕ་རོལ་ཏུ་ཕྱིན་པའི་མཆོག་རྟོགས་པ་དང་ལྡན་པ། ཡང་དམན་པས་ཉོན་མོངས་ཀྱི་སྒྲིབ་པས་མ་སྨས། རློམ་སེམས་ཀྱིས་ཤེས་བྱའི་སྒྲིབ་པས་མ་ཉམས་པར་རྒྱལ་བའི་བྱང་ཆུབ་རེག་ཅིང་ཐོབ་པར་འགྱུར་རོ། །
བཞི་པ་འགྲོ་འདོད་པའི་རྒོད་པོ་རྟེན་མེད་པ་དང་ཡོད་པའི་དཔེ་ནི།
ལོ་བརྒྱ་ཉི་ཤུ་ལོན་ཏེ་རྒས་ཤིང་སྡུག་བསྔལ་མི། །
ལངས་ཀྱང་བདག་ཉིད་འགྲོ་བར་ནུས་པ་མ་ཡིན་ཏེ། །
དེ་ནི་གཡས་གཡོན་གཉིས་ནས་མི་ཡིས་རྟེན་བྱས་ན། །
འགྱེལ་བའི་འཇིགས་པ་མེད་ཅིང་བདེ་བླག་འགྲོ་བར་འགྱུར། །[༣༩]
དེ་བཞིན་བྱང་ཆུབ་སེམས་དཔའ་ཤེས་རབ་སྟོབས་ཆུང་བ། །
རབ་ཏུ་ཞུགས་པར་གྱུར་ཀྱང་རབ་ཏུ་ཉམས་པར་འགྱུར། །
དེ་ཉིད་ཐབས་དང་ཤེས་རབ་མཆོག་གིས་ཡོངས་ཟིན་ན། །
མི་ཉམས་དེ་བཞིན་གཤེགས་ཀྱི་བྱང་ཆུབ་རེག་པར་འགྱུར། །[༤༠]
ཞེས་གསུངས་ཏེ། ལོ་བརྒྱ་ཉི་ཤུ་ལོན་ཏེ་ཞེས་པ་ནས། རེག་པར་འགྱུར་ཞེས་པའི་བར་ལ། རྒད་པོའི་དཔེ་དེ་བཞིན་དུ་བྱང་ཆུབ་སེམས་དཔའ་བློ་བདག་མེད་རྟོགས་པའི་ཤེས་རབ་ཀྱི་སྟོབས་ཆུང་བ་འབའ་ཞིག་དང་པོ་དད་པས་རབ་ཏུ་ཞུགས་པར་གྱུར་ཀྱང་བར་སྐབས་སུ་མྱུར་དུ་ཉམས་པར་འགྱུར་བ་ལ། དད་ལྡན་དེ་ཉིད་ཐབས་སྙིང་རྗེ་ཆེན་པོ་དང་ཤེས་རབ་མཆོག་མི་དམིགས་པར་ཤེས་ཏེ། གཉིས་པོ་དག་གིས་ཡོངས་སུ་ཟིན་ན། བར་མ་དོར་རྐྱེན་གྱིས་མི་ཉམས་པར་དེ་བཞིན་གཤེགས་ཀྱི་བྱང་ཆུབ་ལ་རེག་པར་འགྱུར་རོ། །
ལྔ་པ་བར་ཆད་མེད་པར་བྱ་བ་ལ་གསུམ། ཡོན་ཏན་ཐམས་ཅད་ཀྱི་གཞི་དགེ་བའི་བཤེས་གཉེན་བསྟེན་པ་དང༌། དེ་ཉེ་བར་བསྟེན་པའི་དོན་དང༌། དོན་དེ་རྗེས་སུ་བསྒྲུབ་པའི་བསྔགས་པ་བརྗོད་པའོ། །དང་པོ་ཡོན་ཏན་ཐམས་ཅད་ཀྱི་གཞི་དགེ་བའི་བཤེས་གཉེན་བསྟེན་པ་ལ་ གསུམ། བསྟེན་པ་པོ་སློབ་མའི་མཚན་ཉིད་དང༌། བསྟེན་བྱ་བླ་མའི་མཚན་ཉིད་དང༌། དཔེ་དེ་བསྟེན་དགོས་པའི་རྒྱུ་མཚན་ནོ། །དང་པོ་བསྟེན་པ་པོ་སློབ་མའི་མཚན་ཉིད་་ནི།
བྱང་ཆུབ་སེམས་དཔའ་དང་པོའི་ལས་ཀྱི་སར་གནས་གང༌། །
ལྷག་པའི་བསམ་པས་སངས་རྒྱས་བྱང་ཆུབ་མཆོག་ཞུགས་པ། །
སློབ་མ་བཟང་པོ་བླ་མ་གུས་ལྡན་དེ་དག་གིས། །
ཞེས་གསུངས་ཏེ། བྱང་ཆུབ་སེམས་དཔའ་ཞེས་པ་ནས། དེ་དག་གིས་ཞེས་པའི་བར་ལ། བྱང་ཆུབ་སེམས་དཔའ་དག་གནས་སྐབས་ཀྱི་ཁྱད་པར་དང་པོའི་ལས་ཀྱི་སར་གནས་པ་གང་ལ་ལ་ཞིག །གཞན་དོན་དུ་བྱང་ཆུབ་འདོད་པའི་ལྷག་པའི་བསམ་པས་སངས་རྒྱས་ཀྱི་བྱང་ཆུབ་མཆོག་ཏུ་ཞུགས་པ་ལས། ངོ་བོའི་ཁྱད་པར་སློབ་མ་བཟང་པོ་རྟག་ཏུ་ངུ་ལྟ་བུ་དང་ནོར་བཟང་ལྟ་བུའི་བླ་མ་ལ་གུས་པ་དང་ལྡན་པས་དེ་དག་གིས་ལམ་ཡང་དག་པ་ཐོབ་པར་འགྱུར་རོ། །
གཉིས་པ་བསྟེན་བྱ་བླ་མའི་མཚན་ཉིད་ནི།
ཞེས་གསུངས་ཏེ། བླ་མ་རིག་པའི་གནས་ལྔ་ལ་མཁས་ཤིང་ཡང་དག་པའི་དོན་རྟོགས་ཤིང་སྟོན་པ་རྣམས་ལ་དུས་རྟག་ཏུ་བསམ་སྦྱོར་གུས་པས་བརྟེན་པར་བྱའོ། །
གསུམ་པ་དེ་བསྟེན་དགོས་པའི་རྒྱུ་མཚན་ནི།
ཅི་ཕྱིར་ཞེ་ན་མཁས་པའི་ཡོན་ཏན་དེ་ལས་འབྱུང༌། །
དེ་དག་ཤེས་རབ་ཕ་རོལ་ཕྱིན་པ་རྗེས་སུ་སྟོན། །
སངས་རྒྱས་ཆོས་རྣམས་དགེ་བའི་བཤེས་ལ་རྟེན་ཏོ་ཞེས། །
ཡོན་ཏན་ཀུན་གྱི་མཆོག་མངའ་རྒྱལ་བ་དེ་སྐད་གསུངས། །[༤༢]
ཞེས་གསུངས་ཏེ། ཅི་ཕྱིར་ཞེ་ན་ཞེས་པ་ནས། དེ་སྐད་གསུངས་ཞེས་པའི་བར་ལ། དེ་ཅིའི་ཕྱིར་ཞེ་ན་བླ་མ་མཁས་པའི་ཡོན་ཏན་སློབ་མས་བརྟེན་པས་དེ་ལས་བྱུང་བར་གྱུར་ལ། མཁས་པས་དེ་དག་ལ་ཤེས་རབ་ཀྱི་ཕ་རོལ་ཏུ་ཕྱིན་པ་རྗེས་སུ་སྟོན་པ་པོས། དེ་བས་ན་སངས་རྒྱས་ཀྱི་ལམ་དང་འབྲས་བུ་ཆོས་རྣམས་ཡང་དག་པའི་དགེ་བའི་བཤེས་གཉེན་ལ་བརྟེན་ཏོ་ཞེས་ཡོན་ཏན་ཀུན་གྱི་མཆོག་མངའ་རྒྱལ་བ་ཀུན་གྱི་དེ་སྐད་གསུངས་པའི་ཕྱིར་རོ། །
གཉིས་པ་དེ་ཉེ་བར་བསྟེན་པའི་དོན་ནི།
སྦྱིན་དང་ཚུལ་ཁྲིམས་བཟོད་དང་དེ་བཞིན་བརྩོན་འགྲུས་དང༌། །
བསམ་གཏན་ཤེས་རབ་བྱང་ཆུབ་ཡོངས་སུ་བསྔོ་བར་གྱིས། །
བྱང་ཆུབ་ཕུང་པོར་ཞེན་ནས་མཆོག་འཛིན་མ་བྱེད་ཅེས། །
དང་པོའི་ལས་ཅན་དེ་ལ་དེ་སྐད་བསྟན་པར་བྱ། །[༤༣]
ཞེས་གསུངས་ཏེ། སྦྱིན་དང་ཚུལ་ཁྲིམས་ཞེས་པ་ནས། དེ་སྐད་བསྟན་པར་བྱ་ཞེས་པའི་བར་ལ། མཁྱེན་གསུམ་གྱི་སྐབས་སུ་ཤེས་རབ་མངོན་དུ་འགྲོ་བ་སྟོན་ཀྱང་དང་པོའི་ལས་ཅན་དེ་ལ་སྦྱིན་པ་ནས་བརྩམས་ཏེ་བསྟན་ཏོ། །
ཇི་ལྟར་སྦྱིན་པ་ནི་རྣམ་པ་གསུམ་ལས། གང་ཡང་རུང་བ་ཞིག་སྦྱིན་པ་བཏང་ནས་དེས་བྱང་ཆུབ་ཏུ་ཡོངས་སུ་བསྔོ་བར་བྱ་སྟེ། བྱང་ཆུབ་ཀྱི་མཆོག་ནི་གང་ཡོངས་སུ་བསྔོ་བ་དེ་ཡང་ཟད་ཅིང་བསྔོ་ཡུལ་ཡང་མི་དམིགས་ལ། བསྔོ་བྱ་བསྔོ་བྱེད་ཀུན་ཀྱང་བདེན་པ་མེད་པའི་རང་བཞིན་ཤེས་རབ་རྒྱས་གདབ་ཅིང་བསྔོ་བར་བྱའོ། །དྲུག་ལྡན་ནི་གོང་དུ་བཤད་དོ། །
དེ་བཞིན་དུ་ཚུལ་ཁྲིམས་དང༌། བཟོད་པ་དང་བརྩོན་འགྲུས་དང༌། བསམ་གཏན་ཤེས་རབ་ལས་བྱང་ཆུབ་པའི་དགེ་བའི་རྩ་བ་ཐམས་ཅད་བྱང་ཆུབ་ཏུ་བསྔོ་བར་གྱིས་ལ། དོན་དམ་པ་ཐོབ་པར་བྱ་བའི་བྱང་ཆུབ་དེ་ཡང་ཕུང་པོ་ལ་སོགས་པའི་དངོས་པོར་ཞེན་པའི་མཆོག་ཏུ་འཛིན་པར་མ་བྱེད་ཅིག་ཅེས་དང་པོ་ཡི་ལས་ཅན་དེ་ལ་དེ་སྐད་དུ་བསྟན་པར་བྱའོ། །
གསུམ་པ་དོན་དེ་རྗེས་སུ་བསྒྲུབ་པ་ལ་གཉིས། སྤྱོད་པ་པོ་གང་ཟག་གི་ཆེ་བ་དང༌། སྤྱད་བྱ་ཆོས་ཀྱི་ཆེ་བའོ། །དང་པོ་ཐོག་མ་སྤྱོད་པ་པོ་གང་ཟག་གི་ཆེ་བ་ལ་ཡང་གསུམ། འགྲོ་བ་ལ་བྱེད་པ་དུ་མའི་སྦྱོར་བ་དང་ལྡན་པ་དང༌། རང་ཉིད་བྱ་བ་ཆེན་པོའི་གོ་ཆ་དང་ལྡན་པ་དང༌། ཆོས་ཟབ་མོའི་ངེས་པའོ། །དང་པོ་འགྲོ་བ་ལ་བྱེད་པ་དུ་མའི་སྦྱོར་བ་དང་ལྡན་པ་ནི།
དེ་ལྟར་སྤྱོད་པ་ལེགས་མཚོ་སྨྲ་བའི་ཟླ་བ་རྣམས། །
འགྲོ་བའི་སྐྱབས་དང་དཔུང་གཉེན་དང་ནི་གནས་ཡིན་ཏེ། །
རྟེན་དང་བློ་དང་གླིང་དང་ཡོངས་འདྲེན་དོན་འདོད་པ། །
གསལ་བྱེད་སྒྲོན་མ་ཆོས་མཆོག་སྨྲ་བ་མི་འཁྲུགས་ཡིན། །[༤༤]
ཞེས་གསུངས་ཏེ། དེ་ལྟར་སྤྱོད་པ་ཞེས་ནས། མི་འཁྲུགས་ཡིན་ཞེས་པའི་བར་ལ། དེ་ལྟར་སྤྱོད་པ་གསལ་ཞིང་བསིལ་བས་ལེགས་པའི་མཚོ་དང་འདྲ་བ་རྣམས་སྨྲ་བ་རྣམས་ཀྱི་ནང་ན་ཟླ་བ་ལྟར་ཡོངས་སུ་གང་བ་རྣམས་ནི། འགྲོ་བའི་སྡུག་བསྔལ་ལས་བསྐྱོབ་པ་དང་བདེ་བ་ལ་འགོད་པས་དཔུང་གཉེན་དང་སྡུག་བསྔལ་གྱི་རྒྱུ་སེལ་བས་གནས་ཡིན་ཏེ། བྱང་ཆུབ་ཏུ་འགྲོ་བས་རྟེན་དང་དེ་རྟོགས་པའི་མིག་ཏུ་གྱུར་པས་བློ་དང་གླིང་དང་གཞན་གྱི་དོན་བྱེད་པས་ཡོངས་སུ་འདྲེན་པའི་དོན་བྱེད་འདོད་པ་དང༌། བདག་མེད་པས་གསལ་བར་བྱེད་པ་དང་མ་རིག་པ་སེལ་བས་སྒྲོན་མེ་དང༌། ཆོས་ཀྱི་ཐེག་པ་ཐམས་ཅད་ལ་འཇུག་པས་མཆོག་དང་སྨྲ་བ་ལ་ཡིད་མི་འཁྲུགས་པ་ཡིན་ནོ། །
གཉིས་པ་རང་ཉིད་བྱ་བ་ཆེན་པོའི་ཆོ་ག་དང་ལྡན་པ་ནི།
གྲགས་ཆེན་ལྡན་རྣམས་བྱ་དཀའ་གོ་ཆ་གྱོན་བྱེད་དེ། །
ཕུང་པོ་ཁམས་དང་སྐྱེ་མཆེད་རྣམས་ཀྱི་གོ་ཆ་མིན། །
ཐེག་གསུམ་འདུ་ཤེས་བྲལ་ཞིང་ཡོངས་སུ་བཟུང་བ་མེད། །
མི་ལྡོག་གཡོ་བ་མེད་ཅིང་མི་འཁྲུགས་ཆོས་ཅན་ཡིན། །[༤༥]
ཞེས་གསུངས་ཏེ། གྲགས་ཆེན་ལྡན་རྣམས་ཞེས་པ་ནས། ཆོས་ཅན་ཡིན་ཞེས་པའི་བར་ལ། དེ་ལྟར་སྐབས་ལ་སོགས་བྱེད་པས་དོན་དམ་པར་སེམས་ཅན་མ་གྲུབ་ཀྱང་གྲགས་ཆེན་ལྡན་རྣམས་འགྲོ་བ་རྣམས་མྱ་ངན་ལས་འདས་པར་འདོད་པས་བྱ་དཀའ་བའི་སེམས་བསྐྱེད་ཀྱི་གོ་ཆ་གྱོན་པར་བྱེད་དེ། དེ་ཡང་ཉོན་མོངས་པ་འཁོར་བའི་གོ་ཆ་དང་རྣམ་པར་བྱང་བ་མྱ་ངན་ལས་འདས་པའི་གོ་ཆ་གཉིས་དང་བྲལ་བ་ལས་ཉོན་མོངས་པ་ལ་དོར་བྱར་ཞེན་པ་མེད་པ་ནི་ཕུང་པོ་དང་ཁམས་དང་སྐྱེ་མཆེད་ལ་སོགས་པ་རྣམས་ཀྱི་གོ་ཆ་མིན་ལ། རྣམ་བྱང་མྱ་ངན་ལས་འདས་པ་ལ་བླང་བྱར་ཞེན་པ་མེད་པས་ཐེག་པས་ཐེག་པ་གསུམ་གྱི་འདུ་ཤེས་དང་བྲལ་ཞིང་ཆོས་གང་ལ་ཡང་ཡོངས་སུ་བཟུང་བ་མེད་དེ། ཡོན་ཏན་གྱི་ཆོས་ཁྱད་པར་ཅན་དང་ལྡན་པས་ཕྱིར་མི་ལྡོག་ཅིང་ལམ་བསྒྲུབ་པ་ལ་བསམ་པ་གཡོ་བ་མེད་ཅིང་ལས་དང་ཉོན་མོངས་ཀྱིས་རྒྱུད་མི་འཁྲུགས་པའི་ཆོས་ཅན་ཡིན་ནོ། །
གསུམ་པ་ཆོས་ཟབ་མོ་ངེས་པ་ནི།
དེ་དག་འདི་འདྲའི་ཆོས་དང་ལྡན་ཞིང་སྤྲོས་པ་མེད། །
ཐེ་ཚོམ་སོམ་ཉི་ཡིད་གཉིས་བྲལ་ཞིང་དོན་དང་ལྡན། །
ཤེས་རབ་ཕ་རོལ་ཕྱིན་པ་ཐོས་ནས་མི་ནུར་བ། །
གཞན་གྱི་དྲིང་མི་འཇོག་ཅིང་མི་ལྡོག་རིག་པར་བྱ། །[༤༦]
ཞེས་གསུངས་ཏེ། དེ་དག་འདི་འདྲའི་ཞེས་པ་ནས། རིག་པར་བྱ་ཞེས་པའི་བར་ལ། བྱང་ཆུབ་སེམས་དཔའ་དེ་དག་འདི་མཚན་མར་མི་ལྡོག་པ་འདི་འདྲའི་ཆོས་དང་ལྡན་ཞིང་བློ་དོན་གྱི་སྤྲོས་པ་མེད་ལ། འདི་ལྟར་དེ་ཁོ་ན་ཉིད་ཀྱི་དོན་ལ་ཐེ་ཚོམ་སོམ་ཉི་ཡིད་གཉིས་དང་བྲལ་ཞིང་གནས་ལུགས་ཀྱི་དོན་དང་ལྡན་པ་དེ། ཡུམ་ཤེས་རབ་ཀྱི་ཕ་རོལ་ཏུ་ཕྱིན་པ་ཐོས་ནས་ངེས་ཤེས་སྐྱེས་པས་ཡིད་མི་ནུར་བ་སྟེ། གང་ཟག་གཞན་གྱི་དྲིང་ལ་མི་འཇོག་ཅིང་བྱང་ཆུབ་སེམས་དཔའ་ཆེན་པོ་ལས་ཕྱིར་མི་ལྡོག་པར་རིག་པར་བྱའོ། །
གཉིས་པ་སྤྱད་བྱ་ཆོས་ཀྱི་དབྱེ་བ་ལ་གཉིས། རྟོགས་པར་དཀའ་བ་དང༌། འཇིག་རྟེན་པ་དང་མི་མཐུན་པའོ། །དང་པོ་རྟོགས་པར་དཀའ་བནི།
འདྲེན་པ་རྣམས་ཀྱི་ཆོས་འདི་ཟབ་སྟེ་མཐོང་བར་དཀའ། །
སུས་ཀྱང་རྟོགས་པ་མེད་ཅིང་ཐོབ་པར་འགྱུར་མེད་པ། །
དེ་ཕྱིར་ཕན་མཛད་བརྩེར་ལྡན་བྱང་ཆུབ་བརྙེས་ནས་ནི། །
སེམས་ཅན་ཚོགས་སུས་ཤེས་སྙམ་ཐུགས་ཁྲལ་ཆུང་བར་མཛད། །[༤༧]
ཞེས་གསུངས་ཏེ། འདྲེན་པ་རྣམས་ཀྱི་ཞེས་པ་ནས། ཆུང་བར་མཛད་ཞེས་པའི་བར་ལ། འདྲེན་པ་སངས་རྒྱས་ཀྱིས་ཐུགས་སུ་ཆུད་པའི་ཆོས་འདི་རང་བཞིན་གྱིས་ཟབ་སྟེ། མཐོང་ཞིང་རྟོགས་པར་དཀའ་བའི་ཕྱིར་རོ། །སྔར་སུས་རྒྱུའི་དུས་ན་རྟོགས་པ་མེད་ཅིང་འབྲས་བུའི་དུས་ན་ཐོབ་པར་འགྱུར་བ་མེད་པ། དེའི་ཚེ་སེམས་ཅན་རྣམས་ལ་ཡུན་དུ་ཕན་པར་མཛད་ཅིང་འཕྲལ་དུ་སྙིང་བརྩེར་ལྡན་པའི་རྒྱལ་བ་རང་གིས་བྱང་ཆུབ་བརྙེས་ནས་ངས་བརྙེས་པ་འདི་གཞན་ལ་བསྟན་ཀྱང་སེམས་ཅན་གྱི་ཚོགས་སུ་འདུ་ཤེས་སྙམ་ནས། ཇི་སྐད་དུ།
ཟབ་ཅིང་སྤྲོས་བྲལ་འོད་གསལ་འདུས་མ་བྱས། །
བདུད་རྩིའི་ལྟ་བུའི་ཆོས་ཅིག་བདག་གིས་རྟོགས། །
སུ་ལ་བསྟན་ཀྱང་གོ་བར་མི་འགྱུར་བས། །
མི་སྨྲ་ནགས་འདབ་ཉིད་དུ་གནས་པར་བྱ། །
ཞེས་གསུངས་ནས་ཐུགས་ཁྲལ་ཆུང་བར་མཛད་དོ། །
གཉིས་པ་འཇིག་རྟེན་པ་དང་མི་མཐུན་པ་ནི།
སེམས་ཅན་རྣམས་ནི་གནས་ལ་དགའ་ཞིང་ཡུལ་རྣམས་འདོད། །
འཛིན་ལ་གནས་ཤིང་མི་མཁས་བླུན་རྨོངས་མུན་པ་བཞིན། །
ཐོབ་པར་བྱ་བའི་ཆོས་ནི་གནས་མེད་འཛིན་མེད་དེ། །
དེས་ན་འཇིག་རྟེན་དག་དང་རྩད་པ་འབྱུང་བ་ཡིན། །[༤༨]
ཞེས་གསུངས་ཏེ། སེམས་ཅན་རྣམས་ཞེས་པ་ནས། འབྱུང་བ་ཡིན་ཞེས་པའི་བར་ལ། སེམས་ཅན་བདག་ཏུ་ལྟ་བ་རྣམས་ནི་གནས་ཀུན་གཞི་ལ་བདག་གོ་ཞེས་དགའ་ཞིང་གཟུགས་སོགས་ཀྱི་ཡུལ་དྲུག་པོ་རྣམས་ལ་བདག་གོ་ཞེས་འདོད་ཅིང༌། ཡུལ་ཅན་འཛིན་པ་མིག་སོགས་ལ་གནས་པ་དེ་མི་མཁས་ཤིང་བླུན་ཞིང་རྨོངས་པ་ཡིན་དཔེར་ན་མུན་པ་བཞིན་དུ་འདུག་ལ། རྟོགས་པ་དང་ཐོབ་པར་བྱ་བའི་ཆོས་སྟོང་པ་ཉིད་ལ་ནི་གནས་ཀུན་གཞི་མེད་ཡུལ་གཟུགས་དང་ཡུལ་ཅན་འཛིན་པ་མེད་དེ། དེ་ནས་འཇིག་རྟེན་པ་དག་ཆོས་གཉིས་ཀྱི་མི་མཐུན་པས་ན་རྩོད་པ་འབྱུང་བ་ཡིན་ནོ། །དེ་རྣམས་ཀྱིས་སྦྱོར་བ་འཇུག་པ་ནས་བཟུང་བསླབ་པའི་རིམ་པ་སོང་ནས།
སྤྱི་དོན་གཉིས་པ་འབྲས་བུ་སྨོན་ནས་བཟུང་ནས་བསླབ་པའི་རིམ་པ་ལ་ལྔ། དོན་དམ་པ་དང་ཀུན་རྫོབ་ཀྱི་སེམས་བསྐྱེད་པའི་དམིགས་པ་དང་རྣམ་པ་ངོས་བཟུང་བ་དང༌། དེ་ཐོབ་པའི་ཐབས་བསྟན་པ་དང༌། ལམ་དེ་ལ་འཇུག་པའི་ཚུལ་དང༌། དྲི་བ་དང་ལན་གྱིས་ཞུགས་པ་ཕྱིར་མི་ལྡོག་པའི་རྟེན་པ་དང༌། དེ་སྤྱོད་པའི་ཁྱད་པར་བསྟན་པའོ། །དང་པོ་དོན་དམ་པ་དང་ཀུན་རྫོབ་ཀྱི་སེམས་བསྐྱེད་པའི་དམིགས་པ་དང་རྣམ་པ་ངོས་བཟུང་བ་ལ་གཉིས། དངོས་དང༌། ཤུགས་སོ། །དང་པོ་དངོས་ནི།
ནམ་མཁའི་ཁམས་ནི་ཤར་གྱི་ཕྱོགས་དང་ལྷོ་ཕྱོགས་དང༌། །
དེ་བཞིན་ནུབ་ཀྱི་ཕྱོགས་དང་བྱང་ཕྱོགས་ཕ་མཐའ་ཡས། །
སྟེང་དང་འོག་དང་ཕྱོགས་བཅུའི་ཇི་སྙེད་རྣམས་ནའང་ཡོད། །
ཐ་དད་གྱུར་བ་མེད་ཅིང་བྱེ་བྲག་གྱུར་བ་མེད། །[༤༩]
འདས་པའི་དེ་བཞིན་ཉིད་གང་མ་བྱོན་དེ་བཞིན་ཉིད། །
ད་ལྟར་དེ་བཞིན་ཉིད་གང་དགྲ་བཅོམ་དེ་བཞིན་ཉིད། །
ཆོས་ཀུན་དེ་བཞིན་ཉིད་གང་རྒྱལ་བའི་དེ་བཞིན་ཉིད། །
ཆོས་ཀྱི་དེ་བཞིན་ཉིད་འདི་ཐམས་ཅད་བྱེ་བྲག་མེད། །[༥༠]
ཅེས་གསུངས་ཏེ། ནམ་མཁའི་ཁམས་ནི་ཞེས་པ་ནས། བྱེ་བྲག་མེད་ཞེས་པའི་བར་ལ། ཆོས་ལ་དེ་དག་མེད་པའི་ཚུལ་ཇི་ལྟར་ཞེ་ན། ནམ་མཁའི་ཁམས་ནི་ཤར་གྱི་ཕྱོགས་དང་ལྷོའི་ཕྱོགས་དང༌། དེ་བཞིན་ནུབ་ཀྱི་ཕྱོགས་དང་བྱང་གི་ཕྱོགས་ཕ་རོལ་གྱི་མཐའ་ཡས་སོ། །སྟེང་གི་ཕྱོགས་དང་འོག་གི་ཕྱོགས་དང་ཕྱོགས་བཅུའི་ཇི་སྙེད་རྣམས་ནའང་ཡོད་ཀྱང༌། འདི་དག་ལ་རྣམ་པ་ཐ་དད་དུ་གྱུར་བ་མེད་ཅིང་མཚན་ཉིད་བྱེ་བྲག་ཏུ་འགྱུར་བ་མེད་དོ། །
དཔེ་དེ་བཞིན་དུ་འདས་པའི་སངས་རྒྱས་ཀྱི་དེ་བཞིན་ཉིད་གང་ཡིན་པ་ད་ལྟར་མ་བྱོན་པའི་སངས་རྒྱས་ཀྱི་ཡེ་ཤེས་ཀྱང་དེ་བཞིན་ཉིད་ལ། ད་ལྟར་གྱི་སངས་རྒྱས་རྣམས་ཀྱི་དེ་བཞིན་ཉིད་ཡིན་ཞིང༌། ད་ལྟར་གྱི་དེ་བཞིན་གང་ཡིན་པ་དེ། དགྲ་བཅོམ་པའི་ཡང་དེ་བཞིན་ཉིད་ཉོན་མོངས་པ་འཁོར་བའི་ཆོས་དང༌། རྣམ་པར་བྱང་བ་མྱ་ངན་ལས་འདས་པའི་ཆོས་ཀུན་གྱི་ཡང་དེ་བཞིན་ཉིད་ཡིན་ལ། ཀུན་གྱི་དེ་བཞིན་ཉིད་གང་ཡིན་པ་དེ་རྒྱལ་བའི་དེ་བཞིན་ཉིད་ཡིན་པས་ཆོས་རྣམས་ཀྱི་དེ་བཞིན་ཉིད་འདི་ཐམས་ཅད་ལ་བཟང་ངན་ལ་སོགས་པའི་བྱེ་བྲག་མེད་དོ། །
གཉིས་པ་ཤུགས་ནི།
བདེ་གཤེགས་བྱང་ཆུབ་ཐ་དད་ཆོས་དང་བྲལ་གྱུར་པ། །
འདི་ནི་་་་་་་་་་་་་་་་་་་་་་་་་་་་་་་་་་་་་་་༌། །
ཞེས་གསུངས་ཏེ། དེ་བཞིན་ཉིད་འདི་རྟོགས་པས་བདེ་གཤེགས་ཀྱི་བྱང་ཆུབ་ཀྱི་དབྱིངས་དང་ཡེ་ཤེས་ཐ་དད་ཀྱི་ཆོས་དང་བྲལ་བར་གྱུར་པ་ནམ་མཁའི་མཚན་ཉིད་ཅན་འདི་ནི་ཞེས་པའོ། །
གཉིས་པ་དེ་ཐོབ་པའི་བསྟན་པ་ལ་ཡང་གཉིས། ངོ་བོ་དང༌། དེ་བཟློག་པའོ། །དང་པོ་ངོ་བོ་ནི།
་་་་་་་་་་་་་་་་་་་བྱང་ཆུབ་སེམས་དཔའ་གང་ཞིག་ཐོབ་འདོད་པ། །
ཐབས་དང་ལྡན་པས་ཤེས་རབ་ཕ་རོལ་ཕྱིན་ལ་སྦྱོར། །
ཞེས་གསུངས་ཏེ། བྱང་ཆུབ་སེམས་དཔའ་ཞེས་པ་ནས། ཕ་རོལ་ཕྱིན་ལ་སྦྱོར་ཞེས་པའི་བར་ལ། བྱང་ཆུབ་སེམས་དཔའ་གང་ལ་ལ་ཞིག་བདག་གི་རྒྱུད་ལ་ཐོབ་པར་འདོད་པ་དེས། ཐབས་སྙིང་རྗེ་ཆེན་པོ་དང་ལྡན་པས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྦྱོར་བར་གྱིས་ཤིག།
གཉིས་པ་དེས་བཟློག་པ་ནི།
བྱ་ཞིག་ལུས་ཚེ་དཔག་ཚད་བརྒྱ་རྩ་ལྔ་བཅུ་པར། །
གྱུར་ལ་འདབ་གཤོག་ཟད་དེ་ཉམ་རྩལ་ཡོད་མིན་ན། །
དེ་ཡིས་སུམ་ཅུ་རྩ་གསུམ་གནས་ནས་འཛམ་གླིང་འདིར། །
བདག་ཉིད་མཆོངས་ན་དེར་ནི་ཉམ་ཉེས་གྱུར་པ་ཡིན། །[༥༢]
རྒྱལ་བ་རྣམས་ཀྱི་ཕ་རོལ་ཕྱིན་པ་ལྔ་འདི་ཡང༌། །
བསྐལ་པ་བྱེ་བ་ཁྲག་ཁྲིག་མང་པོར་བསྒྲུབ་བྱས་ཤིང༌། །
སྨོན་ལམ་མཐའ་ཡས་རྒྱ་ཆེན་འཇིག་རྟེན་རྟག་བསྟེན་ཀྱང༌། །
ཐབས་མེད་ཤེས་རབ་བྲལ་བ་ཉན་ཐོས་ཉིད་དུ་ལྟུང༌། །[༥༣]
ཞེས་གསུངས་ཏེ། འདྲེན་པའི་ཤེས་རབ་ཞེས་པ་ནས། ཉན་ཐོས་ཉིད་དུ་ལྷུང་ཞེས་པའི་བར་ལ། གལ་ཏེ་སྙིང་རྗེ་ཡོད་ཀྱང་འདྲེན་པའི་མི་དམིགས་པར་ཤེས་པའི་ཤེས་རབ་མེད་ན་བྱང་ཆུབ་ཐོབ་པར་འགྱུར་བ་མ་ཡིན་ནོ། །རྟག་མཐའ་བཟུང་བར་བྱ་བའི་དཔེ་དེ་བཞིན་དུ་རྒྱལ་བ་རྣམས་ཀྱི་ལམ་སྦྱིན་པ་ལ་སོགས་ཀྱི་ཕ་རོལ་ཏུ་ཕྱིན་པ་ལྔ་པོ་འདི་ཡང༌། དུས་རིང་བ་བསྐལ་བ་ཁྲག་ཁྲིག་མང་པོར་བྲལ་བར་རྟག་ཏུ་བསྒྲུབ་པ་བྱས་ཤིང༌། སྤེལ་བར་བྱེད་པ་ལ་སྨོན་ལམ་མཐའ་ཡས་རྒྱ་ཆེན་པོ་བཏབ་ཅིང་འཇིག་རྟེན་དུ་ལམ་རྟག་ཏུ་བརྟེན་ཡང༌། ཐབས་སྙིང་རྗེ་ཆེན་པོ་ཡང་མེད་ལ། ཤེས་རབ་མི་དམིགས་པར་ཤེས་དང་མ་བྲལ་ཞིང་དེ་ཉིད་ཉན་ཐོས་ཉིད་དུ་ལྟུང་ངོ༌། །
གསུམ་པ་ལམ་དེ་ལ་འཇུག་པའི་ཚུལ་ནི།
སངས་རྒྱས་ཐེག་པ་འདི་ལ་ངེས་པར་འབྱུང་འདོད་གང༌། །
འགྲོ་བ་ཀུན་ལ་སེམས་སྙོམས་ཕ་མའི་འདུ་ཤེས་དང༌། །
ཕན་པའི་སེམས་དང་བྱམས་པའི་ཡིད་ཀྱིས་བརྟུལ་བྱ་ཞིང༌། །
ཐ་བ་མེད་ཅིང་དྲང་ལ་ཚིག་འཇམ་སྨྲ་བར་བྱ། །[༥༤]
ཞེས་གསུངས་ཏེ། སངས་རྒྱས་ཐེག་པ་ཞེས་པ་ནས། སྨྲ་བར་བྱ་ཞེས་པའི་བར་ལ། ཐེག་པ་ཆེན་པོ་སངས་རྒྱས་ཀྱི་ཐེག་པ་འདི་ལ་བརྟེན་ནས། སྲིད་ཞིའི་མཐའ་ལས་ངེས་པར་འབྱུང་བར་འདོད་པ་གང་ཡིན་པ་དེ། འགྲོ་བ་ཀུན་ལ་ཉེ་རིང་མེད་པར་སེམས་སྙོམས་པར་ཕ་མ་ལྟ་བུ་ལ་སོགས་པའི་འདུ་ཤེས་དང༌། དེ་སེམས་ཅན་རྣམས་ལ་ཡུན་དུ་ཕན་པའི་སེམས་དང་འཕྲལ་དུ་ཡང་བདེ་བ་བྱམས་པའི་སེམས་ཀྱིས་བརྟུལ་བར་བྱ་ཞིང༌། གནོད་སེམས་ཀྱི་ཐ་བ་མེད་ཅིང་གཡོ་སྒྱུ་དང་བྲལ་བས་དྲང་ལ་རྣ་བར་སྙན་ཅིང་ཡིད་དུ་འཇེབས་པའི་ཚིག་འཇམ་པོ་སྨྲ་བར་བྱའོ། །
བཞི་པ་དྲི་བ་དང་ལན་གྱི་ཞུགས་པའི་ཕྱིར་མི་ལྡོག་པའི་རྟགས་ནི།
འཇིག་རྟེན་མགོན་ལ་གནས་བརྟན་རབ་འབྱོར་ཡོངས་ཞུས་པ། །
ཡོན་ཏན་རྒྱ་མཚོ་ཉོན་མོངས་མ་མཆིས་རྟགས་བསྟན་གསོལ། །
མཐུ་ཆེ་བ་དག་ཇི་ལྟར་སླར་ལྡོག་མི་འགྱུར་བ། །
དེ་ལྟར་ཡོན་ཏན་ཕྱོགས་ཙམ་རྒྱལ་བས་ལུང་བསྟན་གསོལ། །[༥༥]
ཅེས་གསུངས་ཏེ། འཇིག་རྟེན་མགོན་ལ་ཞེས་པ་ནས། ལུང་བསྟན་གསོལ་ཞེས་པའི་བར་ལ། འཇིག་རྟེན་གྱི་མགོན་པོ་སངས་རྒྱས་ལ་འཕགས་པ་གནས་བརྟན་རབ་འབྱོར་གྱིས་སྦྱོར་ལམ་ལ་གནས་པའི་ཕྱིར་མི་ལྡོག་པའི་རྟགས་ཡོངས་སུ་ཞུས་པ། ཡོན་ཏན་རྒྱ་མཚོ་དང་འདྲ་སྟེ། ཟད་མི་ཤེས་པའི་བྱང་ཆུབ་སེམས་དཔའ་རྣམས་ཉོན་མོངས་པ་མ་མཆིས་པའི་ཐེག་པ་དམན་པར་མི་ལྡོག་པའི་རྟགས་བསྟན་དུ་གསོལ། གཞན་དོན་བྱེད་པ་ལ་མཐུ་ཆེ་བ་དང་བདེན་པ་དག་ཚུལ་ཇི་ལྟར་ཐེག་པ་ཆེན་པོའི་སེམས་ལས་སླར་ལྡོག་པར་མི་འགྱུར་བ། དེ་ལྟར་ཡོན་ཏན་སོགས་འགའ་ཙམ་ཞིག་རྒྱལ་བས་ལུང་བསྟན་དུ་གསོལ།
ཐ་དད་འདུ་ཤེས་བྲལ་ཞིང་རིགས་པ་ལྡན་ཚིག་སྨྲ། །
དགེ་སྦྱོང་དག་དང་བྲམ་ཟེ་གཞན་ལ་རྟེན་མི་བྱེད། །
མཁས་པ་དུས་རྣམས་རྟག་ཏུ་ངན་སོང་གསུམ་པོ་སྤངས། །
དེ་དག་དགེ་བཅུའི་ལས་ཀྱི་ལམ་ལ་མངོན་པར་བརྩོན། །[༥༦]
ཟང་ཟིང་མེད་པར་འགྲོ་ལ་ཆོས་ནི་རྗེས་སུ་སྟོན། །
ཆོས་ལ་གཅིག་ཏུ་དགའ་ཞིང་རྟག་ཏུ་ཚིག་འཇམ་ལྡན། །
འགྲོ་འཆག་ཉལ་དང་འདུག་པར་ཤེས་བཞིན་རབ་ཏུ་ལྡན། །
གཉའ་ཤིང་གང་ཙམ་ལྷ་ཞིང་འགྲོ་ལ་སེམས་འཁྲུལ་མེད། །[༥༧]
གཙང་བྱས་གཙང་མའི་གོས་འཆང་གསུམ་པོ་དབེན་ཞིང་དག །
རྙེད་འདོད་མ་ཡིན་ཁྱུ་མཆོག་རྟག་ཏུ་ཆོས་འདོད་པ། །
བདུད་ཀྱི་ཡུལ་ལས་འདས་ཤིང་གཞན་གྱི་དྲིང་མི་འཇོག །
ཅེས་གསུངས་ཏེ། ཐ་དད་འདུ་ཤེས་ཞེས་པ་ནས། གཞན་གྱི་དྲིང་མི་འཇོག་ཅེས་པའི་བར་ལ། ལན་བཀའ་བསྩལ་པ་དང༌། འཁོར་འདས་ཐ་དད་དུ་བདེན་པའི་འདུ་ཤེས་དང་བྲལ་ཞིང་རིགས་དང་ལྡན་པའི་བདེན་པའི་ཚིག་སྨྲ་བ་དང༌། ཕྱི་རོལ་པའི་དགེ་སྦྱོང་དག་དང་བྲམ་ཟེ་གཞན་ལ་སྐྱབས་གནས་སུ་བརྟེན་པ་མི་བྱེད། རྒྱུ་འབྲས་ལ་མཁས་པས་དུས་རྣམས་རྟག་ཏུ་རྒྱུ་མི་དགེ་བ་སྤངས་པས་འབྲས་བུ་ངན་སོང་གསུམ་པོ་ཡང་སྤངས་ཏེ། བྱང་ཆུབ་སེམས་དཔའ་དེ་དག་དགེ་བ་བཅུའི་ལས་ཀྱི་ལམ་ཉམས་སུ་ལེན་པ་ལ། མངོན་པར་བརྩོན་ཞིང་ཟང་ཟིང་དང་བསྙེན་བཀུར་དང་སྙན་གྲགས་ལ་བལྟ་བའི་སེམས་མེད་པར་འགྲོ་བ་ལ་ཆོས་ནི་རྗེས་སུ་སྟོན་པ་དང༌། སྤྱི་དང་ཁྱད་པར་དུ་ཐེག་ཆེན་ཆོས་ལ་གཅིག་ཏུ་དགའ་ཞིང་ཐེ་ཚོམ་མེད་པ་དང༌། དུས་རྟག་ཏུ་ཚིག་འཇམ་པ་དང༌། ངེས་པ་དང་ལྡན་ཞིང༌། འགྲོ་བ་དང༌། འཆག་པ་དང༌། ཉལ་བ་དང༌། འདུག་པ་སྟེ་སྤྱོད་ལམ་རྣམ་པ་བཞིར་ཤེས་བཞིན་དང་རབ་ཏུ་ལྡན་ན། དེའི་དབང་གི་འགྲོ་ན་མིག་གཉའ་ཤིང་ཙམ་དུ་དྲང་པོར་བལྟ་ཞིང་འགྲོ་བ་ལ་སྤྱོད་ལམ་ཐ་དད་ཀྱི་སེམས་འཁྲུལ་པ་མེད་པ་དང༌། རྒྱུད་ལ་སྒྲིབ་པ་ལྔའི་དྲི་མ་མེད་པས་གཙང་བར་བྱས་ཤིང་གཙང་མའི་གོས་སྣམ་སྦྱར་བླ་གོས་ཐང་གོས་གསུམ་འཆང་ཞིང་གསུམ་པོ་ལ་ཤིག་སྲོའམ་ཁ་ན་མ་ཐོ་བས་དབེན་ཞིང་དག་པ་དང༌། སྦྱངས་པའི་ཡོན་ཏན་ལ་བསྟེན་པས་རྙེད་པ་འདོད་པ་མ་ཡིན་ཞིང་མིའི་ཁྱུ་མཆོག་ཏུ་གྱུར་པས་དུས་རྟག་ཏུ་ཐེག་ཆེན་གྱི་ཆོས་འདོད་པ་དང༌། དམན་པ་དང་རློམ་པའི་བདུད་ཀྱི་ཡུལ་ལས་འདས་ཤིང་འདྲེན་པ་གཞན་གྱི་དྲིང་ལ་མི་འཇོག་པ་སྟེ། བཅུ་དྲུག་པོ་སྦྱོར་ལམ་ལ་གནས་པའི་ཕྱིར་མི་ལྡོག་པའི་རྟགས་ཡིན་ནོ། །
མཐོང་ལམ་ལ་གནས་པའི་ཕྱིར་མི་ལྡོག་པའི་རྟགས་ནི།
གྲགས་པ་འདོད་པ་མ་ཡིན་ཁྲོ་བས་སེམས་དཀྲིས་མེད། །
ཁྱིམ་པར་གྱུར་ཀྱང་རྟག་ཏུ་དངོས་པོ་ཀུན་མ་ཆགས། །
འཚོ་བའི་ཕྱིར་ནི་ཡ་ངས་ལོངས་སྤྱོད་ཚོལ་མ་བྱེད། །
དྲག་ཤུལ་སྤྱོད་སྔགས་མི་བྱེད་བུད་མེད་སྦྱོར་སྔགས་མིན། །[༥༩]
འདོད་པའི་ལས་ཅན་ཕོ་མོར་འགྱུར་ཞེས་སྟོན་མི་བྱེད། །
རབ་ཏུ་དབེན་པའི་ཤེས་རབ་ཕ་རོལ་ཕྱིན་མཆོག་བརྩོན། །
འཐབ་དང་རྩོད་དང་བྲལ་ཞིང་བྱམས་པའི་སེམས་ཀྱང་བརྟན། །
ཀུན་མཁྱེན་འདོད་ཅིང་བརྟན་ལ་རྟག་ཏུ་གཞོལ་སེམས་ལྡན། །[༦༠]
མཐའ་འཁོབ་ཀླ་ཀློའི་སྐྱེ་བོའི་ཡུལ་མཐའ་རྣམ་པར་སྤངས། །
རང་གི་ས་ལ་དོགས་མེད་རྟག་ཏུ་རི་རབ་འདྲ། །
ཆོས་ཕྱིར་སྲོག་ཀྱང་འདོར་ཞིང་རྣལ་འབྱོར་རབ་ཏུ་བརྩོན། །
མི་ལྡོག་རྟགས་ནི་འདི་དག་ཡིན་པར་ཤེས་པར་བྱ། །[༦༡]
ཞེས་གསུངས་ཏེ། བསམ་གཏན་བཞི་ལ་ཞེས་པ་ནས། འདི་དག་ཡིན་པར་ཤེས་པར་བྱ་ཞེས་པའི་བར་ལ། བསམ་གཏན་བཞི་ལ་སེམས་གནས་ཀྱང་བསམ་གཏན་དེར་དྲོད་མྱང་བའི་ཚུལ་གྱིས་མི་གནས་པ་དང༌། སྒྲ་ཐམས་ཅད་བྲག་ཆར་རྟོགས་པས་སྙན་པ་དང་གྲགས་པ་འདོད་པ་མ་ཡིན་ཞིང༌། རྒྱུད་ཁོང་ཁྲོ་བས་སེམས་ལ་དཀྲིས་ཤིང་བཅིངས་པ་མེད་པ་དང༌། བྱང་ཆུབ་སེམས་དཔའ་གཞན་དོན་དུ་ཁྱིམ་པར་འགྱུར་ནའང༌། དུས་རྟག་ཏུ་འདོད་ཡོན་བསྟེན་ཀྱང་འདོད་ཡོན་གྱི་དངོས་པོ་ཀུན་ལ་ཞེན་པས་མ་ཆགས་པ་དང༌། སྲོག་འཚོ་བའི་ཕྱིར་ནི་རྐུ་བ་དང་བསོད་པ་ལ་སོགས་པ་སྤང་བ་དང་བཅས་པས་ལོངས་སྤྱོད་འཚོ་བར་མི་བྱེད་པ་དང༌། བརྡེག་རྩོག་ལ་སོགས་པ་དྲག་ཤུལ་སྤྱོད་པ་དང༌། གནོད་འགྱུར་གྱི་སྔགས་བཟླས་པར་མི་བྱེད་པ་དང༌། བུད་མེད་དབང་བསྡུད་སྦྱོར་སྔགས་བྱེད་པ་མིན་པ་དང༌། བསྙེན་བཀུར་འདོད་པའི་ལས་ཅན་བུ་བཙའ་བ་དང་བུ་མོ་བཙའ་བར་འགྱུར་རོ། །ཞེས་ཕོ་མོར་གྱུར་ཞེས་ལུང་སྟོན་པར་མི་བྱེད་དེ། ཤཱ་རིའི་བུས་ཁྱིམ་བདག་ལུང་བསྟན་པ་ལྟ་བུའོ། །
ཕུང་པོ་ལ་སོགས་པའི་གཏམ་གྱི་སྦྱོར་བ་རྗེས་སུ་སྦྱོར་བས་རབ་ཏུ་དབེན་པའི་ཤེས་རབ་ཀྱི་ཕ་རོལ་ཏུ་ཕྱིན་པ་མཆོག་ལ་བརྩོན་པ་དང༌། ལུས་ཀྱི་སྒོ་ནས་འཐབ་པ་དང༌། ངག་གི་སྒོ་ནས་རྩོད་པ་དང་བྲལ་ཞིང་བདེ་བ་དང་ཕྲད་པར་འདོད་པའི་བྱམས་པའི་སེམས་ཀྱང་བསྟན་པ་དང༌། དུས་ཐམས་ཅད་དུ་ཀུན་མཁྱེན་ཐོབ་པར་འདོད་ཅིང་བསྟན་པའི་བསླབ་པ་གསུམ་ལ་རྟག་ཏུ་གཞོལ་བའི་སེམས་དང་ལྡན་པ་དང༌། སྐྱེ་བ་ལ་དབང་ཐོབ་པས་ཡུལ་མཐའ་འཁོབ་དང༌། མི་ཀླ་ཀློ་སྐྱེ་བོའི་ཡུལ་གྱི་མཐའ་སྐྱེ་བ་རྣམ་པར་སྤངས་པ་དང༌། ཕྱིར་མི་ལྡོག་པའི་རྟགས་མཐོང་བས་རང་གི་ས་ལ་དོགས་པ་མེད་པའི་རྟོགས་པ་བརྟན་པོས་རྟག་ཏུ་རི་རབ་དང་འདྲ་བ་དང༌། ཆོས་འཚོལ་བ་ལ་ངོམས་པ་མེད་པའི་ཕྱིར་སྲོག་ཀྱང་འདོར་ཕོད་པའི་ནུས་པ་དང་ལྡན་ཞིང༌། ཤེས་རབ་ཀྱི་ཕ་རོལ་ཏུ་ཕྱིན་པ་ཉམས་སུ་ལེན་པའི་རྣལ་འབྱོར་པ་ལ་རབ་ཏུ་བརྩོན་པས་སྟེ་བཅུ་དྲུག་པོ་དེ། མཐོང་ལམ་ཕྱིར་མི་ལྡོག་པའི་རྟགས་ནི་འདི་དག་ཡིན་པར་ཤེས་པར་བྱའོ། །
ལྔ་པ་དེ་སྤྱོད་པའི་ཁྱད་པར་ལ་གསུམ། དོན་དམ་པའི་ཡུལ་ཅན་ཟབ་མོའི་སྤྱོད་པ་དང༌། ཀུན་རྫོབ་ཀྱི་ཡུལ་ཅན་རྒྱ་ཆེ་བའི་སྤྱོད་པ་དང༌། ཟུང་འཇུག་ཐབས་ལ་མཁས་པའི་སྤྱོད་པའོ། །དང་པོ་དོན་དམ་པའི་ཡུལ་ཅན་ཟབ་མོ་སྤྱོད་པ་ལ་ཡང་གསུམ། སྤྱད་བྱ་ཟབ་མོ་ཉིད་ཀྱི་དོན་དང༌། ཟབ་མོ་སྤྱོད་པའི་བསོད་ནམས་དང༌། ཟབ་མོ་སྤྱོད་པའི་ཆེ་བའོ། །དང་པོ་སྤྱད་བྱ་ཟབ་མོ་ཉིད་ཀྱི་དོན་ནི།
གཟུགས་དང་ཚོར་དང་འདུ་ཤེས་སེམས་པ་རྣམ་ཤེས་རྣམས། །
ཟབ་སྟེ་རང་བཞིན་མཚན་མ་མེད་ཅིང་རབ་ཞི་བ། །
དཔེར་ན་མདའ་ཡིས་རྒྱ་མཚོའི་གཏིང་ཐུག་ཚོལ་བ་ལྟར། །
ཤེས་རབ་ཀྱིས་ནི་བརྟགས་ནས་ཕུང་པོའི་གཏིང་མི་རྙེད། །[༦༢]
ཅེས་གསུངས་ཏེ། གཟུགས་དང་ཞེས་པ་ནས། གཏིང་མི་རྙེད་ཞེས་པའི་བར་ལ། ཡང་སྒོམ་ལམ་ན་གནས་པའི་ཕྱིར་མི་ལྡོག་པའི་རྟགས་ནི། གཟུགས་དང་ཚོར་བ་དང་འདུ་ཤེས་དང་སེམས་པ་དང་རྣམ་པར་ཤེས་པ་རྣམས་རྟོགས་དཀའ་བས་ཟབ་སྟེ། རང་བཞིན་གྱིས་མཚན་མ་མེད་པས་སྟོང་པ་དང་སྨོན་པ་མེད་པས་རབ་ཏུ་ཞི་བའི་ཕྱིར་རོ། །དཔེར་ན་མདའ་འཕངས་པ་ཡིས་རྒྱ་མཚོའི་གཏིང་ཐུག་ཚོལ་བ་དེས། བཙལ་ཡང་མི་རྙེད་པ་ལྟར། མཐར་ཐུག་སྤྱོད་པའི་ཤེས་རབ་ཀྱིས་ནི་བརྟགས་ན་ཕུང་པོ་ལྔའི་གཏིང་མི་རྙེད་དོ། །
གཉིས་པ་ཟབ་མོ་སྤྱོད་པའི་བསོད་ནམས་ལ་གཉིས། སྤྱོད་པའི་བསོད་ནམས་ཉིད་དང༌། བསོད་ནམས་ལ་ཀླན་ཀ་སྤང་བའོ། །དང་པོ་སྤྱོད་པའི་བསོད་ནམས་ཉིད་ལ་ཡང་བཞི། དེ་རྟོགས་པའི་བསོད་ནམས་དང༌། དེ་བརྗོད་པའི་བསོད་ནམས་དང༌། དེ་བསྒོམས་པའི་བསོད་ནམས་དང༌། བསོད་ནམས་ཀྱི་རང་བཞིན་ཤེས་པའི་བསོད་ནམས་སོ། །
དང་པོ་ལས་དེ་རྟོགས་པའི་བསོད་ནམས་ནི།
བྱང་ཆུབ་སེམས་དཔའ་གང་ཞིག་དེ་ལྟར་ཟབ་གྱུར་ཅིང༌། །
ཐེག་པ་དོན་དམ་ཆགས་མེད་གང་ལ་ཕུང་པོ་དང༌། །
ཁམས་དང་སྐྱེ་མཆེད་ཡོད་མིན་ཆོས་འདི་རྟོགས་པ་དེའི། །
བསོད་ནམས་ཡང་དག་གྲུབ་པ་དེ་ལས་ཅི་ཞིག་ཡོད། །[༦༣]
དཔེར་ན་འདོད་ཆགས་ཆོས་ལ་སྤྱོད་པའི་སྐྱེས་བུ་ཞིག །
བུད་མེད་དུས་བཏབ་དེ་དང་མ་ཕྲད་དེ་ཡི་ནི། །
ཉིན་གཅིག་སེམས་ཀྱི་རྣམ་རྟོག་སྤྱོད་པ་ཇི་སྙེད་པ། །
དེ་སྙེད་བསྐལ་པར་བྱང་ཆུབ་སེམས་དཔས་ཐོབ་པར་འགྱུར། །[༦༤]
ཞེས་གསུངས་ཏེ། བྱང་ཆུབ་སེམས་དཔའ་ཞེས་བྱ་བ་ནས། ཐོབ་པར་འགྱུར་ཞེས་པའི་བར་ལ། ཡང་བྱང་ཆུབ་སེམས་དཔའ་རྟོགས་པའི་བསོད་ནམས་གང་ལ་ལ་ཞིག་ཚུལ་དེ་ལྟར་ཟབ་པར་གྱུར་ཅིང༌། རྒྱུ་ལམ་གྱི་ཐེག་པ་དོན་དམ་ཆགས་མེད་སྟོང་ཉིད་གང་ལ་ཕུང་པོ་དང་ཁམས་དང་སྐྱེ་མཆེད་ཀྱིས་བསྡུས་པའི་ཆོས་ཀྱི་ཡང་ཡོད་པ་མིན་པའི་ཆོས་འདི་རྟོགས་པ་དེ་ཡིས། ཉིན་ཅིག་ཙམ་གྱི་བསོད་ནམས་ཡང་དག་གྲུབ་པ་དེ་ལས་ཆེ་བ་གཞན་ཅི་ཞིག་ཡོད་དེ་མེད་དོ། །དེས་བསོད་ནམས་ཅི་ཙམ་ཞིག་ཐོབ་ཅེ་ན། དཔེར་ན་འདོད་ཆགས་ཀྱི་ཆོས་ལ་སྤྱོད་པའི་སྐྱེས་བུ་འཕྱོ་མ་ཞིག་གིས། བུད་མེད་འགའ་ཞིག་ལ་དུས་བཏབ་པ་གཞན་གྱིས་ཁྱེར་ནས་དེ་དང་མ་ཕྲད་པ་དེའི་ཚེ་ན། ཉི་མ་གཅིག་གིས་སེམས་ཀྱི་རྣམ་རྟོག་དཔྱོད་པའི་སྐད་ཅིག་མའི་གྲངས་ཇི་སྙེད་པ་དེ་སྙེད་ཀྱི་བསྐལ་པར་གྲངས་སུ་དམིགས་པས་བསྒྲུབ་པའི་བསོད་ནམས་ཅི་ཡོད་པ་དེ་བྱང་ཆུབ་སེམས་དཔའ་ཐོབ་པར་འགྱུར་རོ། །
གཉིས་པ་དེ་བརྗོད་པའི་བསོད་ནམས་ནི།
བྱང་ཆུབ་སེམས་དཔའ་གང་ཞིག་བསྐལ་མང་བྱེ་སྟོང་དུ། །
དགྲ་བཅོམ་རང་རྒྱལ་སྦྱིན་བྱེད་ཚུལ་ཁྲིམས་སྲུང་བྱེད་ཀྱང༌། །
གང་ཞིག་ཤེས་རབ་ཕ་རོལ་ཕྱིན་མཆོག་ལྡན་པའི་ཆོས། །
བརྗོད་པའི་ལེགས་པ་སྦྱིན་དང་ཚུལ་ཁྲིམས་ཆར་མི་ཕོད། །[༦༥]
ཅེས་གསུངས་ཏེ། བྱང་ཆུབ་སེམས་དཔའ་ཞེས་པ་ནས། ཆར་མི་ཕོད་ཞེས་པའི་བར་ལ། ཡང་བྱང་ཆུབ་སེམས་དཔའ་གང་ལ་ལ་ཞིག་གིས་དུས་བསྐལ་པ་མང་པོ་བྱེ་བ་སྟོང་གི་བར་དུ། ཡུལ་འཕགས་པ་དགྲ་བཅོམ་པ་དང་རང་སངས་རྒྱས་ལ་སྦྱིན་པ་གྱ་ནོམ་པ་གཏོང་བར་བྱེད་ཅིང༌། རང་ཚུལ་ཁྲིམས་ཀྱང་དེ་ཉིད་དུ་བསྲུང་བར་བྱེད་ཀྱང༌། བྱང་ཆུབ་སེམས་དཔའ་གང་ལ་ལ་ཞིག་བརྗོད་བྱ་ཤེས་རབ་ཀྱི་ཕ་རོལ་ཏུ་ཕྱིན་པ་མཆོག་དང་ལྡན་པའི་ཆོས། གཞན་ལ་ཉིན་ཅིག་ཙམ་བརྗོད་པའི་ལེགས་པའི་ཡོན་ཏན་གྱི་ཆེ་བ་ལ་སྔར་གྱི་སྦྱིན་པ་དང་ཚུལ་ཁྲིམས་ཀྱི་བརྒྱའི་ཆར་ནས་རྒྱུའི་བར་གྱི་ཆར་ཡང་མི་ཕོད་དོ། །
གསུམ་པ་དེ་བསྒོམས་པའི་བསོད་ནམས་ནི།
བྱང་ཆུབ་སེམས་དཔའ་གང་ཞིག་ཤེས་རབ་མཆོག་བསྒོམས་ཏེ། །
དེ་ལས་ལངས་ནས་གོས་པ་མེད་པའི་ཆོས་བརྗོད་ཅིང༌། །
དེ་ཡང་འགྲོ་བའི་དོན་ཕྱིར་བྱང་ཆུབ་རྒྱུར་བསྔོ་ན། །
དགེ་བ་དེ་དང་མཉམ་པ་འཇིག་རྟེན་གསུམ་ན་མེད། །[༦༦]
ཅེས་གསུངས་ཏེ། བྱང་ཆུབ་སེམས་དཔའ་ཞེས་པ་ནས། གསུམ་ན་མེད་ཞེས་པའི་བར་ལ། བྱང་ཆུབ་སེམས་དཔའ་གང་ལ་ལ་ཞིག་གིས་སྔར་བསྟན་པའི་དོན་ཤེས་རབ་ཀྱི་ཕ་རོལ་ཏུ་ཕྱིན་པའི་དོན་མཆོག་དེ་མཉམ་བཞག་ཏུ་བསྒོམས་ཏེ། རྗེས་མཉམ་བཞག་དེ་ལས་ལངས་ནས་དམིགས་པ་དང་རྣམ་རྟོག་དང་ཆགས་སྡང་གསུམ་གྱི་སྐྱོན་གྱིས་གོས་པ་མེད་པའི་ཆོས་གཞན་ལ་བརྗོད་ཅིང༌། བརྗོད་པའི་བསོད་ནམས་དེ་ཡང་འགྲོ་བའི་དོན་དུ་བྱང་ཆུབ་ཀྱི་རྒྱུར་བསྔོས་ན། དགེ་བ་དེ་ལས་ལྷག་པ་ཅི་སྨོས་ཏེ་དེ་དང་མཉམ་པའང་ས་བླ་ས་འོག་ས་སྟེང་གི་འཇིག་རྟེན་གསུམ་ན་མེད་དོ། །
བཞི་པ་བསོད་ནམས་ཀྱི་རང་བཞིན་ཤེས་པའི་ཕན་ཡོན་ནི།
བསོད་ནམས་དེ་ཡང་གསོག་དང་དེ་བཞིན་སྟོང་པ་དང༌། །
གསོབ་དང་ཡ་མ་བརླ་དང་སྙིང་པོ་མེད་པར་ཤེས། །
དེ་ལྟར་བདེ་གཤེགས་རྣམས་ཀྱི་ཤེས་རབ་སྤྱད་སྤྱོད་ན། །
སྤྱོད་ཚེ་བསོད་ནམས་དཔག་ཏུ་མེད་པ་ཡོངས་སུ་འཛིན། །[༦༧]
ཞེས་གསུངས་ཏེ། བསོད་ནམས་དེ་ཡང་ཞེས་པ་ནས། ཡོངས་སུ་འཛིན་ཞེས་པའི་བར་ལ། ཡང་བསོད་ནམས་དེ་ཡང་བདེན་པའི་སྙིང་པོ་མེད་པས་གསོག་དང་འདྲ་ལ། དེ་བཞིན་དུ་ངོ་བོ་མེད་པས་སྟོང་པ་དང༌། གཟུགས་བརྙན་ཡིན་པས་གསོབ་དང་འདྲ་ལ་བཅོས་མ་ཡིན་པས་ཡ་མ་བརླ་དང་འབྲས་བུ་བདེན་པ་མེད་པས་སྙིང་པོ་མེད་པར་ཤེས་པར་བྱ། དེ་ལྟར་བདེར་གཤེགས་རྣམས་ཀྱི་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་ན། སྤྱོད་ཚེའང་བསོད་ནམས་ཀྱི་གྲངས་དཔག་ཏུ་མེད་པ་ཡོངས་སུ་འཛིན་ཏོ། །
གཉིས་པ་བསོད་ནམས་ལ་ཀླན་ཀ་སྤང་བ་ལ་གཉིས། ལམ་གྱི་རང་བཞིན་མེད་ཀྱང་ཆོས་ཉིད་ཀྱིས་འཕེལ་བ་དང༌། ལམ་སྔ་ཕྱི་མི་འཚོགས་ཀྱང་འབྲས་བུ་ཐོབ་པའོ། །དང་པོ་ལམ་གྱི་རང་བཞིན་མེད་ཀྱང་ཆོས་ཉིད་ཀྱི་འཕེལ་བ་ནི།
སངས་རྒྱས་ཀྱིས་བཤད་རབ་ཏུ་སྤྱོད་ཅིང་རབ་བསྟན་པའི། །
ཆོས་འདི་ཐམས་ཅད་བརྗོད་པ་ཙམ་དུ་ཟད་ཤེས་ན། །
བསྐལ་པ་བྱེ་བ་ཁྲག་ཁྲིག་མང་པོར་བརྗོད་བྱས་ཀྱང༌། །
ཆོས་ཀྱི་དབྱིངས་ལ་ཟད་པ་མེད་ཅིང་འཕེལ་བ་མེད། །[༦༨]
རྒྱལ་བ་རྣམས་ཀྱི་ཕ་རོལ་ཕྱིན་ཅེས་བྱ་བ་གང༌། །
ཆོས་དེ་རྣམས་ཀྱང་མིང་ཙམ་དུ་ནི་ཡོངས་སུ་བསྒྲགས། །
ཡོངས་བསྔོ་རློམ་སེམས་མེད་པའི་བྱང་ཆུབ་སེམས་དཔའ་ནི། །
ཉམས་པ་མེད་ཅིང་སངས་རྒྱས་བྱང་ཆུབ་མཆོག་རེག་འགྱུར། །[༦༩]
ཞེས་གསུངས་ཏེ། སངས་རྒྱས་ཀྱིས་བཤད་ཞེས་པ་ནས། མཆོག་རེག་འགྱུར་ཞེས་པའི་བར་ལ། འདི་ལྟར་གལ་ཏེ་ཆོས་ཉིད་ལ་འཕེལ་འགྲིབ་མེད་ན་བསྒོམས་པས་བསོད་ནམས་འཕེལ་བ་མི་འཐད་དོ་ཞེ་ན། རང་བཞིན་གྱིས་དག་པ་ལ་གློ་བུར་བས་དག་པས་བྱང་ཆུབ་འཐོབ་པ་སངས་རྒྱས་ཀྱི་མདོ་ཙམ་དུ་བཤད། རྒྱས་པར་བར་དུ་གཅོད་ཅིང་སྒྲུབ་བྱེད་ཀྱིས་ཀྱང་རབ་ཏུ་བསྟན་པར་བྱའོ། །ཆོས་ཀྱི་རྣམ་གྲངས་འདི་ཐམས་ཅད་བརྗོད་པ་ཙམ་དང་ཐ་སྙད་ཙམ་དུ་ཟད་ཀྱི་ངོ་བོ་མེད་པར་ཤེས་ནས། བསྐལ་བ་བྱེ་བ་ཁྲག་ཁྲིག་མང་པོར་བསགས་སྦྱང་བྱས་ཤིང་འཕེལ་འགྲིབ་དུ་མར་བརྗོད་པར་བྱས་ཀྱང༌། ཆོས་ཀྱི་དབྱིངས་ལ་སྐྱོན་ཡེ་ནས་མེད་པས་འཕྲལ་དུ་ཟད་པ་མེད་ཅིང༌། ཡོན་ཏན་ཡེ་ནས་རྫོགས་པས་འཕྲལ་དུ་འཕེལ་བའང་མེད་ཀྱི། རྒྱལ་བ་རྣམས་ཀྱི་ཕ་རོལ་ཏུ་ཕྱིན་པ་ཅེས་བྱ་བ་དྲུག་པོ་གང་ཡིན་པའི་ཆོས་དེ་རྣམས་ཀྱང་མིང་ཙམ་བརྡ་ཙམ་དུ་ནི་ཡོངས་སུ་བསྒྲགས་པར་ཤེས་ནས། མིང་ཙམ་དུ་དགེ་བ་བྱང་ཆུབ་ཏུ་ཡོངས་སུ་བསྔོ་ཞིང་བདེན་ཞེན་གྱི་རློམ་སེམས་མེད་པའི་བྱང་ཆུབ་སེམས་དཔའ་དེ་ནི། ཆོས་ཉིད་ལ་ཉམས་པ་མེད་ཅིང་འབྲས་བུ་སངས་རྒྱས་ཀྱི་བྱང་ཆུབ་མཆོག་ལ་རེག་པར་འགྱུར་རོ། །
གཉིས་པ་ལམ་སྔ་ཕྱི་མི་ཚོགས་ཀྱང་འབྲས་བུ་ཐོབ་པ་ནི།
འབྲུ་མར་སྙིང་པོ་འབར་བ་ཕྲད་པ་དང་པོ་ཡིས། །
སྙིང་པོ་ཚིག་མིན་དེ་མེད་པར་ཡང་དེ་མི་ཚོགས། །
མེ་ལྕེ་ཕྲད་པ་ཐམས་སྙིང་པོ་ཚིག་མིན་ལ། །
མེ་ལྕེ་ཐ་མ་མེད་པར་སྙིང་པོ་ཚིག་མིན་ལྟར། །[༧༠]
དང་པོའི་སེམས་ཀྱིས་བྱང་ཆུབ་མཆོག་རེག་མ་ཡིན་ལ། །
དེ་མེད་པར་ཡང་དེ་ལ་རེག་པར་ནུས་མ་ཡིན། །
ཐ་མའི་སེམས་ཀྱིས་བྱང་ཆུབ་ཞི་བ་ཐོབ་མིན་ལ། །
དེ་མེད་པར་ཡང་དེ་ཐོབ་ནུས་པ་མ་ཡིན་ནོ། །[༧༡]
ས་བོན་ལས་ནི་མྱུ་གུ་མེ་ཏོག་འབྲས་བུ་འབྱུང༌། །
དེ་ཡང་འགགས་ལ་ཤིང་ཡང་མེད་པ་དེར་མིན་ལྟར། །
དེ་བཞིན་དང་པོའི་སེམས་ཀྱང་བྱང་ཆུབ་རྒྱུ་ཡིན་ཏེ། །
དེ་ཡང་འགགས་ལ་བྱང་ཆུབ་མེད་པ་དེ་མ་ཡིན། །[༧༢]
ཆུ་ཡི་ཐིགས་པས་བུམ་པ་དང་པོ་ཐ་མའི་བར། །
རིམ་གྱིས་ཉུང་ངུ་ཉུང་ངུས་དེ་ཡོངས་འགེངས་པ་ལྟར། །
དེ་བཞིན་དང་པོའི་སེམས་ཀྱང་བྱང་ཆུབ་མཆོག་རྒྱུ་སྟེ། །
རིམ་གྱིས་དཀར་པོའི་ཡོན་ཏན་རྫོགས་པའི་སངས་རྒྱས་འགྱུར། །[༧༣]
ཞེས་གསུངས་ཏེ། འབྲུ་མར་སྙིང་པོ་ཞེས་པ་ནས། སངས་རྒྱས་འགྱུར་ཞེས་པའི་བར་ལ། དེ་ལྟར་ནའམ། ཀུན་རྫོབ་ཏུ་སེམས་བསྐྱེད་པ་དང་པོ་དང་ཐ་མ་འཚོགས་པ་མེད་པས་བྱང་ཆུབ་ཐོབ་པར་མི་འཐད་དོ་ཞེ་ན། མ་འཚོགས་ཀྱང་ཐོབ་པའི་དཔེ་ནི། འབྲུ་མར་དང་སྡོང་བུ་ཡིས་བསྟན་ཏེ། དེ་བཞིན་དུ་ལས་དང་པོ་པའི་དུས་ན་འདུན་པ་དང་ལྡན་པའི་སེམས་ཀྱི་བྱང་ཆུབ་ཀྱི་མཆོག་ལ་རེག་པར་ནུས་པ་མ་ཡིན་ལ། དེ་མེད་པར་ཡང་བྱང་ཆུབ་དེ་ལ་རེག་པར་ནུས་པ་མ་ཡིན་ལ། ཡང་ཐ་མ་རྡོ་རྗེ་ལྟ་བུའི་སེམས་ཀྱིས་ཀྱང་བྱང་ཆུབ་ཞི་བ་ཐོབ་མིན་ལ། དེ་མེད་པར་ཡང་བྱང་ཆུབ་དེ་ཐོབ་པར་ནུས་པ་མ་ཡིན་ནོ།། ཡང་དེ་ལ་འབྲས་བུ་འབྱིན་པའི་ཚེ་ན་སྔར་གྱི་རྒྱུ་ས་བོན་བཏབ་པ་ལས་ནི་འབྲས་བུ་མྱུ་གུ་དང་མེ་ཏོག་དང་འབྲས་བུ་འབྱུང་བར་འགྱུར་ལ། དེ་ཡང་ས་བོན་ལ་སོགས་རིམ་གྱིས་འགག་ཀྱང་ནུས་པ་ཡར་ལྡན་དུ་དགོས་པས་ཤིང་ཡང་མེད་པ་དེ་མིན་པ་ལྟར། དཔེ་དེ་བཞིན་དུ་དང་པོ་འདུན་པ་དང་ལྡན་པའི་སེམས་ཀྱང་བྱང་ཆུབ་ཀྱི་རྒྱུ་ཡིན་ཏེ། དེའི་ངོ་བོ་འགགས་ཀྱང་ནུས་པར་ལྡན་དུ་རྡོ་རྗེ་ལྟ་བུའི་བར་དུ་བསྒོམས་པས་བྱང་ཆུབ་མེད་པ་སྟེ་མ་ཡིན་ནོ། །
ཡང་བྱང་ཆུབ་ལ་སྦྱོར་བ་ལས་བཅུའི་གྲངས་དང་གོ་རིམ་ལ་ལྟོས་པའི་དཔེ་ནི་དཔེར་ན་ཆུའི་ཐིགས་པ་དང་པོ་དང་ཐ་མའི་བར་དུ་རིམ་གྱིས་ཉུང་ངུ་ཉུང་ངུ་བླུགས་པས་བུམ་པ་ཡོངས་སུ་འགེངས་པ་ལྟར་དུ། དཔེ་དེ་བཞིན་དུ་དང་པོ་འདུན་པ་དང་ལྡན་པའི་སེམས་ཀྱང་བྱང་ཆུབ་མཆོག་གི་རྒྱུ་ཡིན་ཏེ། ཐ་མའི་སེམས་ཀྱང་བྱང་ཆུབ་ཀྱི་རྒྱུ་ཡིན་པས། རིམ་གྱིས་རིམ་གྱིས་དཀར་པོའི་ཡོན་ཏན་རྫོགས་པའི་སངས་རྒྱས་སུ་འགྱུར་རོ། །
གསུམ་པ་ཟབ་མོ་སྤྱོད་པའི་ཆེ་བ་ལ་གཉིས། ལམ་མཐའ་གཉིས་དང་བྲལ་བ་དང༌། འབྲས་བུ་ལ་རློམ་འཇིག་མེད་པའོ། །དང་པོ་ལམ་མཐའ་གཉིས་དང་བྲལ་བ་ནི།
སྟོང་པ་མཚན་མེད་སྨོན་པ་མེད་པའི་ཆོས་སྤྱོད་ཅིང༌། །
མྱ་ངན་འདས་ལ་མི་རེག་མཚན་མར་མི་སྤྱོད་པ། །
དཔེར་ན་མཉན་པ་མཁས་པ་ཕར་འགྲོ་ཚུར་འགྲོ་ཡང༌། །
མཐའ་གཉིས་མི་གནས་རྒྱ་མཚོར་གནས་པ་མེད་པ་བཞིན། །[༧༤]
ཞེས་གསུངས་ཏེ། སྟོང་པ་མཚན་མེད་ཞེས་པ་ནས། གནས་པ་མེད་པ་བཞིན་ཞེས་པའི་བར་ལ། ཡང་ཟབ་པ་དང་རྒྱ་ཆེ་བ་གཉིས་ཀ་དང་ལྡན་པ་ནི་ཉོན་མོངས་པ་འཁོར་བ་པའི་ཆོས་དང་རྣམ་པར་བྱང་བ་མྱ་ངན་ལས་འདས་པའི་ཆོས་ཐམས་ཅད་ལ་ངོ་བོས་སྟོང་པའི་སྟོང་པ་རྒྱུས་སྟོང་པའི་མཚན་མ་མེད་པ་དང་འབྲས་བུས་སྟོང་པའི་སྨོན་པ་མེད་པར་ཆོས་ལ་སྤྱོད་ཅིང༌། མྱ་ངན་ལས་འདས་པའི་སྟོང་པ་ཉིད་རྐྱང་པ་ལའང་མི་རེག་པ་འཇིག་རྟེན་པ་ལྟ་བུ་མཚན་མར་ཡང་མི་སྤྱོད་པས་སྲིད་ཞིའི་མཐའ་ལ་མི་གནས་པ་དཔེར་ན་གཉན་པའི་དཔེ་བཞིན་ནོ། །
གཉིས་པ་འབྲས་བུ་ལ་རློམ་འཇིག་མེད་པ་ནི།
དེ་ལྟར་སྤྱོད་པའི་བྱང་ཆུབ་སེམས་དཔའ་འདི་སྙམ་བདག །
སྟོབས་བཅུས་ལུང་བསྟན་བྱང་ཆུབ་རེག་འགྱུར་རློམ་སེམས་མེད། །
འདི་ལ་ཅི་ཡང་མེད་ཅེས་བྱང་ཆུབ་སྐྲག་པ་མེད། །
དེ་ལྟར་སྤྱོད་པ་བདེ་གཤེགས་ཤེས་རབ་སྤྱོད་པ་ཡིན། །[༧༥]
ཞེས་གསུངས་ཏེ། དེ་ལྟར་སྤྱོད་པའི་ཞེས་པ་ནས། ཤེས་རབ་སྤྱོད་པ་ཡིན་ཞེས་པའི་བར་ལ། ཡང་དེ་ལྟར་སྤྱོད་པའི་བྱང་ཆུབ་སེམས་དཔའ་དེ་འདི་སྙམ་དུ་བདག་ཉན་ཐོས་ལྟར་དུ་སྟོབས་བཅུ་དང་ལྡན་པའི་སངས་རྒྱས་ཀྱིས་ལུང་བསྟན་ཀྱང་བྱང་ཆུབ་ལ་རེག་པར་འགྱུར་རོ་སྙམ་དུ་རློམ་སེམས་མེད་ཅིང༌། བྱང་ཆུབ་ཆོས་སྐུ་འདི་ལ་ཐོབ་པར་རྒྱུ་ཅི་ཡང་མེད་ཅེས་བྱང་ཆུབ་ལ་སྐྲག་པ་མེད་ན། དེ་ལྟར་སྤྱོད་པ་བདེ་གཤེགས་རྣམས་ཀྱི་ཤེས་རབ་ལ་སྤྱོད་པ་ཡིན་ནོ། །
གཉིས་པ་ཀུན་རྫོབ་ཀྱི་ཡུལ་ཅན་རྒྱ་ཆེ་བའི་སྤྱོད་པ་ནི།
འཇིག་རྟེན་དགོན་པའི་ལམ་དང་མུ་གེ་ནད་བཅས་པར། །
མཐོང་ནས་སྐྲག་པ་མེད་ཅིང་དེ་ནས་གོ་གྱོན་ཏེ། །
ཕྱི་མའི་མུ་མཐར་རྟག་ཏུ་བརྩོན་ཞིང་རབ་ཤེས་ནས། །
ཡོངས་སུ་སྐྱོ་བའི་ཡིད་ནི་རྡུལ་ཙམ་སྐྱེད་མི་བྱེད། །[༧༦]
ཅེས་གསུངས་ཏེ། འཇིག་རྟེན་དགོན་པའི་ཞེས་པ་ནས། སྐྱེད་མི་བྱེད་ཞེས་པའི་བར་ལ། བྱང་ཆུབ་སེམས་དཔའ་དེ་ནི་འཇིག་རྟེན་ན་ཆུ་ཤིང་ལ་སོགས་པའི་དགོན་པའི་ལམ་དང་བཅུད་ཀྱི་སེམས་ཅན་མུ་གེ་དང་ནད་དང་བཅས་པར་མཐོང་ནས་དེ་དག་སྐྲག་པ་མེད་ཅིང་དེ་ནས་སླར་སེམས་ཅན་གྱི་དོན་དུ་གོ་ཆ་གྱོན་ཏེ། བདག་སངས་རྒྱས་པའི་ཞིང་དེར་འདི་ལྟ་བུར་མི་འབྱུང་བར་གྱུར་ཅིག་ཅེས་ཕྱི་མའི་མུ་མཐར་ཐུག་གི་བར་དུ་རྟག་ཏུ་ཕ་རོལ་ཏུ་ཕྱིན་པ་དྲུག་ལ་བརྩོན་ཞིང་སྒྱུ་མ་ལྟ་བུར་རབ་ཏུ་ཤེས་ནས། བྱ་བས་ཡོངས་སུ་སྐྱོ་བའི་ཡིད་ནི་རྡུལ་ཙམ་ཡང་བསྐྱེད་པར་མི་བྱེད་དོ། །
གསུམ་པ་ཟུང་འཇུག་ཐབས་ལ་མཁས་པའི་སྤྱོད་པ་ལ་གསུམ། རྒྱུའི་སྒོ་ནས་མདོར་བསྟན་པ་དང༌། རྣམ་གྲངས་དུ་མའི་སྒོ་ནས་རྒྱས་པར་བཤད་པ་དང༌། རྒྱུ་འབྲས་གཉིས་ཀའི་སྒོ་ནས་འཇུག་བསྡུ་བའོ། །དང་པོ་རྒྱུའི་སྒོ་ནས་མདོར་བསྟན་པ་ནི།
བྱང་ཆུབ་སེམས་དཔའ་རྒྱལ་བའི་ཤེས་རབ་སྤྱོད་བྱེད་ཅིང༌། །
ཕུང་པོའི་འདི་དག་གདོད་ནས་སྟོང་ཞིང་སྐྱེ་མེད་ཤེས། །
མཉམ་པར་མ་བཞག་སེམས་ཅན་ཁམས་ལ་སྙིང་རྗེ་འཇུག །
བར་སྐབས་དེར་ཡང་སངས་རྒྱས་ཆོས་ལས་ཡོངས་མི་ཉམས། །[༧༧]
ཞེས་གསུངས་ཏེ། བྱང་ཆུབ་སེམས་དཔའ་ཞེས་པ་ནས། ཡོངས་མི་ཉམས་ཞེས་པའི་བར་ལ། བྱང་ཆུབ་སེམས་དཔའ་གང་ལ་ལ་ཞིག་རྒྱལ་བའི་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པར་བྱེད་ཅིང༌། མཉམ་བཞག་ཏུ་ཕུང་པོ་ལྔ་པོ་འདི་དག་ཡེ་གདོད་མ་ནས་སྣང་བས་ཀྱང་སྟོང་ཞིང་སྐྱེ་མེད་དུ་ཤེས་ཤིང་རྟོགས་ནས་མཉམ་པར་མ་བཞག་པའི་རྗེས་ཀྱི་དུས་ན་སེམས་ཅན་གྱི་ཁམས་ལ་དམིགས་པ་མེད་པའི་སྙིང་རྗེ་ཆེན་པོ་འཇུག་ཅིང༌། མཉམ་པར་མ་བཞག་པའི་བར་སྐབས་དེར་ཡང་སངས་རྒྱས་ཀྱི་གནས་ལུགས་དང་མཐུན་པའི་ཁམས་ཀྱིས་ཆོས་ལས་མི་ཉམས་སོ། །
གཉིས་པ་རྣམ་གྲངས་དུ་མའི་སྒོ་ནས་རྒྱས་པར་བཤད་པ་ལ་བརྒྱད། སྒྱུ་མ་ཤེས་པའི་དཔེས་སེམས་ཅན་མི་འདོར་བ་དང༌། འཇིག་རྟེན་ཆགས་པའི་དཔེས་སྨོན་ལམ་མི་འདོར་བ་དང༌། བྱའི་དཔེས་གནས་མེད་ཀྱང་མི་ལྟུང་བ་དང༌། མདའི་དཔེས་དགེ་བ་མ་རྫོགས་ཀྱི་བར་དུ་སྟོང་ཉིད་མངོན་སུམ་དུ་མི་བྱེད་པ་དང༌། རྫུ་འཕྲུལ་གྱི་དཔེས་འཁོར་བར་བསྡད་ཀྱང་མི་སྐྱོ་བ་དང༌། གདུགས་ཀྱི་དཔེས་ལམ་མཐའ་གཉིས་སུ་མི་ལྟུང་བ་དང༌། དེད་དཔོན་གྱི་དཔེས་རང་བདེ་བ་མི་འགྲུབ་པ་དང༌། ཚོང་པའི་དཔེས་ལམ་ཐམས་ཅད་ལ་འདྲིས་པར་བྱེད་པའོ། །དང་པོ་སྒྱུ་མ་ཤེས་པའི་དཔེས་སེམས་ཅན་མི་འདོར་བ་ནི།
དཔེར་ན་སྐྱེས་བུ་མཁས་པ་ཡོན་ཏན་ཀུན་ལྡན་ཞིང༌། །
སྟོབས་ལྡན་མི་ཐུབ་བརྩོན་བྱས་སྒྱུ་མའི་རྩལ་ཆོག་ཤེས། །
འཕོང་དང་བཟོ་གནས་མང་པོའི་ཕ་རོལ་ཕྱིན་གྱུར་ཅིང༌། །
སྒྱུ་མ་སྒྲུབ་ཤེས་འགྲོ་དོན་རབ་ཏུ་འདོད་པ་ཞིག །[༧༨]
ཕ་དང་མ་དང་ཆུང་མར་བཅས་པར་ཡོངས་བསྡུས་ནས། །
དགྲ་བྱེད་མང་བ་དགོན་པའི་ལམ་དུ་ཕྱིན་པ་དང༌། །
དེ་ཡིས་དཔའ་ཞིང་རྟུལ་ཕོད་སྐྱེས་བུ་མང་སྤྲུལ་ཏེ། །
བདེ་བར་སོང་ཞིང་ཕྱིར་ཡང་ཁྱིམ་དུ་འོང་བ་ལྟར། །[༧༩]
དེ་བཞིན་དེ་ཚེ་བྱང་ཆུབ་སེམས་དཔའ་མཁས་པ་ཡང༌། །
སེམས་ཅན་ཁམས་རྣམས་ཀུན་ཏུ་སྙིང་རྗེ་ཆེར་བསྐྱེད་ཅིང༌། །
བདུད་བཞི་དག་དང་ས་གཉིས་ལས་ཀྱང་རབ་འདས་ནས། །
ཏིང་འཛིན་མཆོག་ལ་གནས་ཤིང་བྱང་ཆུབ་རེག་མི་བྱེད། །[༨༠]
ཅེས་གསུངས་ཏེ། དཔེར་ན་སྐྱེས་བུ་ཞེས་པ་ནས། རེག་མི་བྱེད་ཞེས་པའི་བར་གྱིས། སྒྱུ་མ་སྤྲུལ་ཤེས་པའི་དཔེ་དེ་བཞིན་དུ་ཐབས་ཤེས་རབ་དང་འབྲེལ་བར་བྱེད་པ་དེའི་ཚེ་བྱང་ཆུབ་སེམས་དཔའ་ཐབས་མཁས་པ་དང་ལྡན་པ་ཡང༌། ཚེ་འདིར་ཡང་སེམས་ཅན་གྱི་ཁམས་རྣམས་ལ་ཀུན་ཏུ་སྙིང་རྗེ་བསྐྱེད་ཅིང༌། རང་གི་ཕུང་པོ་ལ་སོགས་པ་བདུད་བཞི་དག་དང་ཉན་ཐོས་དང་རང་སངས་རྒྱས་ཀྱི་ས་གཉིས་སུ་ལྷུང་བའི་འཇིགས་པ་ལས་ཀྱང་རབ་ཏུ་འདས་ཤིང༌། རྣམ་ཐར་སྒོ་གསུམ་གྱི་ཏིང་ངེ་འཛིན་མཆོག་ལ་གནས་ཤིང༌། ཉན་ཐོས་ལྟར་བྱང་ཆུབ་ཞི་བ་ལ་རེག་པར་མི་བྱེད་ལ། ཐེག་ཆེན་ལྟར་འགྲོ་བའི་དོན་ལ་བརྩོན་ཞིང་བྱང་ཆུབ་པར་འགྱུར་རོ། །
གཉིས་པ་འཇིག་རྟེན་ལ་སོགས་པའི་དཔེས་སྨོན་པ་མི་འདོར་བ་ནི།
མཁའ་ལ་རླུང་བརྟེན་དེ་ལ་ཆུ་ཡི་ཕུང་པོ་བརྟེན། །
དེ་ལ་ས་ཆེན་འདི་བརྟེན་དེ་ལ་འགྲོ་བ་བརྟེན། །
སེམས་ཅན་ལས་ལ་སྤྱོད་པའི་རྒྱུ་ནི་དེ་འདྲ་སྟེ། །
ནམ་མཁའ་གང་ལ་གནས་ཡིན་དོན་འདི་བསམ་པར་གྱིས། །[༨༡]
དེ་བཞིན་བྱང་ཆུབ་སེམས་དཔའ་སྟོང་པ་ཉིད་གནས་པ། །
འགྲོ་ལ་སེམས་ཅན་ཤེས་པའི་སྨོན་ལམ་རྟེན་ཅན་གྱིས། །
བྱ་བ་རྣམ་པ་སྣ་ཚོགས་དུ་མ་སྟོན་བྱེད་ཅིང༌། །
མྱ་ངན་འདས་ལ་མི་རེག་སྟོང་པར་གནས་པ་མེད། །[༨༢]
གང་གི་ཚེ་ན་བྱང་ཆུབ་སེམས་དཔའ་མཁས་གསལ་བ། །
སྟོང་པ་ཞི་བའི་ཏིང་འཛིན་དམ་པ་འདི་སྤྱོད་པ། །
བར་སྐབས་དེར་ནི་མཚན་མ་རབ་ཏུ་སྒོམ་མི་བྱེད། །
མཚན་མ་མེད་པར་གནས་ཤིང་ཞི་ལ་རབ་ཞི་སྤྱོད། །[༨༣]
ཅེས་གསུངས་ཏེ། མཁའ་ལ་རླུང་བརྟེན་ཞེས་པ་ནས། ཞི་ལ་རབ་ཞི་སྤྱོད་ཞེས་པའི་བར་ལ། ཡང་ལས་ཀྱིས་འཇིག་རྟེན་ཆགས་པའི་དཔེ་དེ་བཞིན་དུ་ནམ་མཁའ་ལྟ་བུའི་ཆོས་ཉིད་སྟོང་པ་ཉིད་ལ་བློ་གནས་པ་དེ། འགྲོ་བ་ལ་སེམས་ཅན་གྱི་རང་བཞིན་ཤེས་ན་ཀུན་རྫོབ་ཏུ་སྨིན་པར་འདོད་པའི་སྨོན་ལམ་གྱི་རྟེན་ཅན་གྱི། ཕན་བདེའི་བྱ་བ་མང་པོ་སྣ་ཚོགས་སྟོན་པར་བྱེད་ཅིང༌། མྱ་ངན་ལས་འདས་པ་ལ་མི་རེག་ཅིང་སྟོང་པར་བརྟེན་པའི་ཚུལ་གྱིས་བློ་གནས་པ་མེད་དེ། དུས་གང་གི་ཚེ་བྱང་ཆུབ་སེམས་དཔའ་སྦྱངས་འཕྲོ་ཡོད་པས་མཁས་ཤིང་དོན་རྟོགས་པས་གསལ་བ། ཆོས་ཉིད་སྟོང་པ་ཞི་བའི་ཏིང་ངེ་འཛིན་དམ་པ་འདི་ལ་སྤྱོད་པ་སྟེ། བར་སྐབས་དེར་ནི་མཚན་མ་དང་དམིགས་པ་རབ་ཏུ་བསྒོམ་པར་མི་བྱེད་དོ། །རྒྱུས་སྟོང་པའི་མཚན་མ་མེད་པར་གནས་ཤིང་འབྲས་བུ་སྟོང་པའི་སྨོན་པ་མེད་པས་ཞི་བ་ལ་རབ་ཞི་སྤྱོད་དོ། །
གསུམ་པ་བྱའི་དཔེས་གནས་མེད་ཀྱང་མི་ལྷུང་བ་ནི།
བར་སྣང་འཕུར་བའི་བྱ་ལ་གནས་ཡོད་མ་ཡིན་ཏེ། །
དེ་ན་གནས་པ་མ་ཡིན་ས་ལ་ལྟུང་མི་འགྱུར། །
དེ་ལྟར་བྱང་ཆུབ་སེམས་དཔའ་རྣམ་ཐར་སྒོར་སྤྱོད་པ། །
མྱ་ངན་ལདས་ལ་མི་རེག་མཚན་མར་སྤྱོད་མ་ཡིན། །[༨༤]
ཞེས་གསུངས་ཏེ། བར་སྣང་འཕུར་བའི་ཞེས་པ་ནས། སྤྱོད་མ་ཡིན་ཞེས་པའི་བར་གྱིས། བར་སྣང་ལ་འཕུར་བའི་བྱ་ས་ལ་མི་ལྷུང་བའི་དཔེ་དེ་བཞིན་དུ། བྱ་ལྟ་བུའི་བྱང་ཆུབ་སེམས་དཔའ་དེ་ནམ་མཁའ་ལྟ་བུའི་རྣམ་པར་ཐར་པའི་སྒོ་སྟོང་པ་ཉིད་ལ་སྤྱོད་པ་དེ་ཡང་ཐབས་སྙིང་རྗེ་ཆེན་པོ་དང་ལྡན་པས་མྱ་ངན་ལས་འདས་པ་ཡང་མི་རེག་ལ་ངོ་བོ་ཉིད་མེད་པར་རྟོགས་པས་མཚན་མར་སྤྱོད་པའང་མ་ཡིན་ནོ། །
བཞི་པ་མདའི་དཔེ་དགེ་བ་མ་རྫོགས་པའི་བར་དུ་སྟོང་ཉིད་མངོན་སུམ་དུ་མི་བྱེད་པ་ནི།
དཔེར་ན་འཕོང་བསླབས་སྐྱེས་བུས་གནམ་དུ་མདའ་འཕངས་ཏེ། །
མདའ་གཞན་དག་གིས་ཕྱི་བཞིན་བརྒྱུད་མར་ལོང་བཏགས་ཏེ། །
སྔ་མའི་མདའ་དེ་ས་ལ་ལྟུང་བའི་སྐབས་མི་བྱེད། །
མི་དེ་འདོད་ན་མདའ་དེ་ས་ལ་ལྟུང་བར་འགྱུར། །[༨༥]
དེ་ལྟར་ཤེས་རབ་ཕ་རོལ་ཕྱིན་པ་མཆོག་སྤྱོད་པ། །
ཤེས་རབ་ཐབས་སྟོབས་རྫུ་འཕྲུལ་གྱིས་ནི་རྣམ་སྤྱོད་པ། །
དེ་དག་དགེ་བའི་རྩ་བ་ཇི་སྲིད་མ་རྫོགས་པ། །
དེ་སྲིད་སྟོང་ཉིད་དམ་པ་དེ་ནི་ཐོབ་མི་བྱེད། །[༨༦]
ཅེས་གསུངས་ཏེ། དཔེར་ན་འཕོང་བསླབས་སྐྱེས་བུས་ཞེས་པ་ནས། དམ་པ་དེ་ནི་ཐོབ་མི་བྱེད་ཞེས་པའི་བར་ལ། མདའི་དཔེ་ལྟར་བྱང་ཆུབ་སེམས་དཔའ་ལམ་ཤེས་རབ་ཀྱི་ཕ་རོལ་ཏུ་ཕྱིན་པ་མཆོག་ལ་སྤྱོད་པར་བྱེད་པའི་ཁྱད་པར་ཤེས་རབ་དང་ཐབས་དང་སྟོབས་དང་རྫུ་འཕྲུལ་གྱིས་ནི། ངོ་བོ་མེད་པར་རྣམ་པར་སྤྱོད་པ་དེ་དག་ཇི་སྲིད་དུ་སངས་རྒྱས་རུང་གི་དགེ་བའི་རྩ་བ་ཇི་སྲིད་མ་རྫོགས་པ་དེ་སྲིད་དུ་ཁྱབ་པའི་སྟོང་ཉིད་སྙིང་རྗེ་དང་འབྲེལ་བའི་དམ་པ་དེ་ནི་ཐོབ་པར་མི་བྱེད་དོ། །
ལྔ་པ་རྫུ་འཕྲུལ་གྱི་དཔེས་འཁོར་བར་གནས་ཀྱང་མི་སྐྱོ་བ་ནི།
དཔེར་ན་དགེ་སློང་རྫུ་འཕྲུལ་སྟོབས་མཆོག་ལྡན་པ་ཞིག །
ནམ་མཁའ་གནས་ཏེ་ཅིག་ཆར་ཆོ་འཕྲུལ་རྣམ་པར་འཕྲུལ། །
འགྲོ་དང་འཆག་པ་དང་ནི་ཉལ་དང་འདུག་པ་སྟོན། །
དེ་ནི་སྐྱོ་བ་མེད་ཅིང་དེ་ལ་དུབ་པ་མེད། །[༨༧]
དེ་བཞིན་བྱང་ཆུབ་སེམས་དཔའ་མཁས་པ་སྟོང་གནས་ཤིང༌། །
ཡེ་ཤེས་རྫུ་འཕྲུལ་ཕ་རོལ་སོན་ལ་གནས་པ་མེད། །
འགྲོ་བ་དག་ལ་བྱ་བ་རྣམ་པ་མཐའ་ཡས་སྟོན། །
བསྐལ་པ་བྱེ་བར་སྐྱོ་བ་མེད་ཅིང་དུབ་པ་མེད། །[༨༨]
ཅེས་གསུངས་ཏེ། དཔེར་ན་དགེ་སློང་ཞེས་པ་ནས། དུབ་པ་མེད་ཞེས་པའི་བར་ལ། དགེ་སློང་གི་དཔེ་དེ་བཞིན་དུ་བྱང་ཆུབ་སེམས་དཔའ་མཁས་པ་ནམ་མཁའ་ལྟ་བུའི་ཆོས་ཉིད་སྟོང་པ་ཉིད་ལ་གནས་ཤིང༌། ཡེ་ཤེས་ཀྱི་རྫུ་འཕྲུལ་ཕ་རོལ་ཏུ་སོན་པ་དམིགས་རྟེན་གྱི་རྣམ་པ་མེད་པ་བཞིན་དུ། འགྲོ་བ་དག་ལ་དོན་བྱེད་པའི་ཐབས་ཀྱིས་བྱ་བ་རྣམ་པ་མཐའ་ཡས་པ་སྟོན་ཀྱང་དུས་རིང་བ་བསྐལ་པ་བྱེ་བར་འཁོར་བར་གནས་ཀྱང་སེམས་ལ་སྐྱོ་བ་མེད་ཅིང་ལུས་ལ་དུབ་པའང་མེད་དོ། །
དྲུག་པ་གདུགས་ཀྱི་དཔེས་ལམ་མཐའ་གཉིས་སུ་མི་ལྷུང་བ་ནི།
དཔེར་ན་མི་འགའ་གཡང་ས་ཆེན་པོར་འདུག་བྱེད་ཅིང༌། །
ལག་པ་གཉི་གས་གདུགས་གཉིས་འཛིན་ཅིང་ནམ་མཁའ་ལ། །
མཆོང་བར་བྱེད་ཅིང་གཡང་ས་ཆེན་པོར་ལུས་བོར་ནས། །
ལྟུང་བར་མི་འགྱུར་ཇི་སྲིད་དེར་ནི་འགྲོ་བར་འགྱུར། །[༨༩]
དེ་བཞིན་བྱང་ཆུབ་སེམས་དཔའ་མཁས་པ་སྙིང་རྗེར་གནས། །
ཐབས་དང་ཤེས་རབ་གཉིས་ཀྱི་གདུགས་ནི་ཡོངས་བཟུང་སྟེ། །
ཆོས་རྣམས་སྟོང་པ་མཚན་མེད་སྨོན་པ་མེད་རྟོག་ཅིང༌། །
མྱ་ངན་འདས་ལ་རེག་པ་མེད་ལ་ཆོས་ཀྱང་མཐོང༌། །[༩༠]
ཞེས་གསུངས་ཏེ། དཔེར་ན་མི་འགའ་ཞེས་པ་ནས། ཆོས་ཀྱང་མཐོང་ཞེས་པའི་བར་ལ། སྐྱེས་བུས་གདུགས་བཟུང་བའི་དཔེས་དེ་བཞིན་དུ་བྱང་ཆུབ་སེམས་དཔའ་དང་ལྡན་པས་མཁས་པ་སྙིང་རྗེ་གནས་པ་དེ་ཡང༌། ཐབས་སྙིང་རྗེ་ཆེན་པོ་དང་ཤེས་རབ་མི་དམིགས་པར་ཤེས་པ་གཉིས་ཀྱིས་གདུགས་གཉིས་ཡོངས་སུ་བཟུང་སྟེ་གང་ཞེ་ན། ཤེས་རབ་ཀྱིས་ཉོན་མོངས་འཁོར་བའི་ཆོས་དང་རྣམ་བྱང་གི་ཆོས་རྣམས་རང་རང་གི་ངོ་བོས་སྟོང་པའི་སྟོང་པ་ཉིད་དུ་རྒྱུ་སྟོང་པའི་མཚན་མ་མེད་པ་དང་འབྲས་བུས་སྟོང་པའི་སྨོན་པ་མེད་པ་ལ་རྟོག་ཅིང༌། ཐབས་སྙིང་རྗེ་ཆེན་པོ་མྱ་ངན་ལས་འདས་པ་ལ་རེག་པ་མེད་ལ་ཆོས་རྣམས་ཀྱི་དེ་བཞིན་ཉིད་ཀྱང་མཐོང་ངོ༌། །
བདུན་པ་དེད་དཔོན་གྱི་དཔེས་རང་བདེ་བ་མི་བསྒྲུབ་པ་ནི།
དཔེར་ན་རིན་ཆེན་འདོད་པ་རིན་ཆེན་གླིང་སོང་སྟེ། །
རིན་ཆེན་རྙེད་ནས་ཕྱིར་ཡང་ཁྱིམ་དུ་འོངས་གྱུར་པ། །
དེར་ནི་དེད་དཔོན་འབའ་ཞིག་བདེ་བར་འཚོ་བྱེད་ཅིང༌། །
གཉེན་བཤེས་ཚོགས་ཡིད་མི་བདེར་འཇོག་པ་མིན་པ་ལྟར། །[༩༡]
དེ་བཞིན་བྱང་ཆུབ་སེམས་དཔའ་སྟོང་ཉིད་རིན་ཆེན་གྱི། །
གླིང་དུ་སོང་སྟེ་བསམ་གཏན་དབང་པོ་སྟོབས་ཐོབ་པ། །
མྱ་ངན་འདས་ལ་རེག་པ་འབའ་ཞིག་མངོན་དགའ་ཞིང༌། །
སེམས་ཅན་སྡུག་བསྔལ་ཡིད་དུ་འཇོག་པར་འགྱུར་མ་ཡིན། །[༩༢]
ཞེས་གསུངས་ཏེ། དཔེར་ན་རིན་ཆེན་འདོད་པ་ཞེས་པ་ནས། འཇོག་པར་འགྱུར་མ་ཡིན་ཞེས་པའི་བར་ལ། དེད་དཔོན་གྱི་དཔེ་དེ་བཞིན་བྱང་ཆུབ་སེམས་དཔའ་བྱང་ཆུབ་ཀྱི་སེམས་ཀྱིས་སྟོང་པ་ཉིད་ཀྱི་རིན་ཆེན་གྱི་གླིང་དུ་སོང་སྟེ། དེ་མངོན་སུམ་དུ་བྱས་ནས་བསམ་གཏན་བཞི་དང༌། དབང་པོ་ལྔ་དང་སྟོབས་ལྔ་ཐོབ་པ་ཡང༌། མྱ་ངན་ལས་འདས་པ་ལས་རེག་པའི་བྱང་ཆུབ་སེམས་ཁོ་རང་འབའ་ཞིག་བསམ་གཏན་དང་ཟག་མེད་ཀྱི་བདེ་བས་མངོན་པར་དགའ་ཞིང༌། སེམས་ཅན་གྱི་ཚོགས་དེ་མེད་པས་སྡུག་བསྔལ་བའི་ཡིད་ཅན་དུ་འཇོག་པར་འགྱུར་བ་མ་ཡིན་ཏེ། བརྩེ་བས་སྟོང་ཉིད་རིན་ཆེན་དེ་གཞན་ལ་ཡང་འགྱེད་དོ། །
བརྒྱད་པ་ཚོང་པའི་དཔེས་ལམ་མཐའ་གཉིས་ལ་འདྲིས་པ་ནི།
དཔེར་ན་དོན་གཉེར་ཚོང་པ་རྒྱུས་ཤེས་བྱ་བའི་ཕྱིར། །
བར་གྱི་གྲོང་ཁྱེར་གྲོང་རྡལ་གྲོང་གང་ཡིན་པར་འགྲོ །
དེར་ཡང་མི་གནས་རིན་ཆེན་གླིང་དུའང་མི་གནས་ལ། །
རིག་པ་ཁྱིམ་དུ་མི་གནས་ལམ་ལ་མཁས་པར་འགྱུར། །[༩༣]
དེ་བཞིན་བྱང་ཆུབ་སེམས་དཔའ་གསལ་ཏེ་ཉན་ཐོས་དང༌། །
རང་རྒྱལ་རྣམས་ཀྱི་ཤེས་པ་རྣམ་གྲོལ་ཀུན་ལ་མཁས། །
དེ་ལ་མི་གནས་སངས་རྒྱས་ཡེ་ཤེས་གནས་མ་ཡིན། །
འདུས་མ་བྱས་ལ་མི་གནས་ལམ་གྱི་ཚུལ་ཤེས་ཡིན། །[༩༤]
ཞེས་གསུངས་ཏེ། དཔེར་ན་དོན་གཉེར་ཞེས་པ་ནས། ཚུལ་ཤེས་ཡིན་ཞེས་པའི་བར་ལ། ཚོང་པའི་དཔེ་དེ་བཞིན་དུ་བྱང་ཆུབ་སེམས་དཔའ་ཐབས་ཤེས་རབ་གསལ་བ་དེ་བར་གྱི་གྲོང་ལྟ་བུའི་ཉན་ཐོས་དང་རང་སངས་རྒྱས་རྣམས་ཀྱི་རྟོགས་པའི་ཤེས་རབ་དང་སྤངས་པའི་རྣམ་གྲོལ་ཀུན་ལ་མཁས་པར་བྱེད་ཅིང༌། དེ་ལའང་རོ་མྱང་བའི་ཚུལ་གྱིས་མི་གནས་པ་ལ། རིན་པོ་ཆེའི་གླིང་ལྟ་བུའི་སངས་རྒྱས་ཀྱི་ཡེ་ཤེས་ལའང་གནས་པ་མ་ཡིན་ལ། རང་གི་ཁྱིམ་ལྟ་བུའི་མཚན་ཉིད་འདུས་མ་བྱས་པ་ལ་མི་གནས་ལ་འོན་ཀྱང་རང་རང་དང་མཐུན་པའི་ལམ་གྱི་ཚུལ་ཤེས་པར་བྱེད་པ་ཡིན་ནོ། །
གསུམ་པ་རྒྱུ་འབྲས་གཉིས་ཀའི་སྒོ་ནས་འཇུག་བསྡུ་བ་ནི།
གང་ཚེ་འགྲོ་ལ་བྱམས་པས་རྗེས་སུ་འབྲེལ་བྱས་ནས། །
ཏིང་འཛིན་སྟོང་པ་མཚན་མེད་སྨོན་པ་མེད་སྤྱོད་པ། །
དེ་ནི་མྱ་ངན་འདས་པ་ཐོབ་པར་འགྱུར་ཞེའམ། །
འདུས་བྱས་ཡིན་པར་གདགས་ནུས་དེ་ནི་གནས་མེད་དོ། །[༩༥]
ཞེས་གསུངས་ཏེ། གང་ཚེ་འགྲོ་ལ་བྱམས་ཞེས་པ་ནས། གནས་མེད་དོ་ཞེས་པའི་བར་ལ། གང་ཞིག་གི་ཚེ་བྱང་ཆུབ་སེམས་དཔའ་འགྲོ་བ་ལ་བྱམས་པ་ཆེན་པོས་རྒྱུན་དུ་རྗེས་སུ་འབྲེལ་བར་བྱས་ནས་ཏིང་ངེ་འཛིན་སྟོང་པ་ཉིད་དང་མཚན་མ་མེད་པ་དང་སྨོན་པ་མེད་པ་ལ་སྤྱོད་པ་དེ་ནི་མཐའ་གཉིས་དང་བྲལ་བས་ཞི་བ་མྱ་ངན་ལས་འདས་པ་ཐོབ་པར་འགྱུར་རོ། །ཞི་བ་འམ་སྲིད་པ་འདུས་མ་བྱས་ལ་གནས་པ་ཡིན་ནོ། །ཞེས་བྱ་བར་གདམས་པར་ནུས་པ་དེ་ནི་གནས་དང་སྐབས་མེད་དོ། །
ཡང་དེ་དག་གི་བརྡ་ཙམ་གདགས་པར་ནུས་པ་ནི།
དཔེར་ན་སྤྲུལ་པའི་མི་ལུས་མི་སྣང་མ་ཡིན་ཞིང༌། །
དེ་ནི་མིང་གིས་ཀྱང་ནི་གདགས་པར་ནུས་པ་ལྟར། །
དེ་བཞིན་བྱང་ཆུབ་སེམས་དཔའ་རྣམ་ཐར་སྒོར་སྤྱོད་པ། །
དེ་ནི་མིང་གིས་ཀྱང་ནི་གདགས་པར་ནུས་པ་ཡིན། །[༩༦]
ཞེས་གསུངས་ཏེ། དཔེར་ན་སྒྱུ་མས་སྤྲུལ་པའི་མི་ལུས་ལ་དངོས་པོ་མེད་ཀྱང་མི་སྣང་བ་མ་ཡིན་ཞིང༌། དེ་ལ་ནི་སྐྱེས་པ་དང་བུད་མེད་ཀྱི་མིང་གིས་ཀྱང་ནི་གདགས་པར་ནུས་པ་ལྟར་དུ། དཔེ་དེ་བཞིན་བྱང་ཆུབ་སེམས་དཔའི་བློས་རྣམ་པར་ཐར་པའི་སྒོ་གསུམ་ལ་སྤྱོད་པ། དེ་ལ་སྲིད་ཞིའི་མིང་གིས་ཀྱང་མིང་གདགས་པར་ནུས་པ་ཡིན་ནོ། །དེ་རྣམས་ཀྱི་འབྲས་བུ་སྨོན་པ་ནས་བཟུང་ནས་བསླབ་པའི་རིམ་པ་སོང་ནས།
སྤྱི་དོན་གསུམ་པ་རྟེན་གྱི་གང་ཟག་ངོས་བཟུང་བའི་སྒོ་ནས་བསླབ་པའི་རིམ་པ་ལ་ཡང་ལྔ། ཕྱིར་མི་ལྡོག་པའི་ལུང་བསྟན་པའི་གང་ཟག་ངོས་བཟུང་བ་དང༌། ལུང་མ་བསྟན་པ་ལས་བྱུང་བའི་བདུད་ཀྱི་ལས་དང༌། བདུད་ལས་སྤང་བའི་ཕྱིར་དགེ་བའི་བཤེས་གཉེན་བསྟེན་པ་དང༌། དེས་བསྟན་པའི་ཆོས་ཀྱི་རང་བཞིན་དང༌། ཆོས་དེ་རྗེས་སུ་བསྒྲུབ་པའོ། །དང་པོ་ཕྱིར་མི་ལྡོག་པའི་གང་ཟག་ངོས་བཟུང་བ་ལ་ཡང་གཉིས། ལུང་མ་བསྟན་པ་དང༌། ལུང་བསྟན་པའོ། །དང་པོ་ལུང་མ་བསྟན་པ་ནི།
གལ་ཏེ་སྤྱོད་པ་དང་ནི་དབང་པོ་ཡོངས་དྲིས་ལ། །
བྱང་ཆུབ་སེམས་དཔའ་སྟོང་པ་མཚན་མ་མེད་པའི་ཆོས། །
ཡོངས་སུ་མི་སྟོན་ཕྱིར་མི་ལྡོག་པའི་ས་ཡི་ཆོས། །
མི་འཆད་དེ་ནི་ལུང་མ་བསྟན་པར་རིག་པར་བྱ། །[༩༧]
ཞེས་གསུངས་ཏེ། གལ་ཏེ་སྤྱོད་པ་དང་ནི་ཞེས་པ་ནས། རིག་པར་བྱ་ཞེས་པའི་བར་ལ། གལ་ཏེ་གཞན་དག་གིས་ཕྱིར་མི་ལྡོག་པ་ལ་སྤྱོད་པ་དང་ནི་དབང་པོ་དང༌། རྟགས་ཇི་ལྟ་བུ་འོང་པ་ལགས་ཞེས་ཡོངས་སུ་དྲིས་པ་ལ། བྱང་ཆུབ་སེམས་དཔའ་དེ་རང་གི་མྱོང་བ་དང་སྟོང་པའི་སྟོང་པ་དང་མཚན་མ་མེད་པའི་ཆོས་ཀྱང་ཡོངས་སུ་མི་སྟོན་པ་ལ་ཕྱིར་ལྡོག་པའི་རྟགས་ཀྱི་ཆོས་དྲིས་ཀྱང་མི་འཆད་པ་དེ་ནི་སྔར་སངས་རྒྱས་ཀྱིས་ལུང་མ་བསྟན་པ་ཡིན་པར་རིག་པར་བྱའོ། །དེ་ཡན་ཆད་ཀྱིས་རྣམ་ཀུན་མངོན་རྫོགས་བཤད་ཟིན་ཏོ།། སྐབས་ལྔ་པའི་རྩེ་མོ་མངོན་པར་རྟོགས་པའི་ངོ་བོ་ནི་ཆོས་སྐུའི་རྒྱུ་ལམ་རྣམ་གསུམ་མི་དམིགས་པ་གང་ཞིག་འབད་རྩོལ་མེད་པར་རྟོགས་པ་ལྷུན་གྲུབ་ཀྱི་བློ་ཐོབ་པའོ། །དེ་ཡང༌།
དེ་ཡི་རྟགས་དང་རྣམ་འཕེལ་དང༌། །
བརྟན་དང་སེམས་ཀུན་གནས་པ་དང༌། །
མཐོང་ཞེས་བྱ་དང་བསྒོམ་པ་ཞེས། །
བྱ་བའི་ལམ་ནི་སོ་སོ་ལ། །
རྣམ་པར་རྟོག་པ་རྣམ་བཞི་ཡི། །
གཉེན་པོ་རྣམ་པ་བཞི་དག་དང༌། །
བར་ཆད་མེད་པའི་ཏིང་ངེ་འཛིན། །
ལོག་པར་བསྒྲུབ་དང་བཅས་པ་ནི། །
ཡང་དག་བྱང་ཆུབ་འབྲས་འབྱུང་བའི། །
རྩེ་མོའི་མངོན་རྟོགས་ཡིན་པར་གསུངས། །
ཞེས་པས། འདི་ལ་ཡོན་ཏན་རྒྱུད་ལ་བསྐྱེད་པའི་ཆ་ནས་དབྱེ་བ་བརྒྱད་ཀྱིས་བསྟན་ཏོ། །
གཉིས་པ་ལུང་བསྟན་ཐོབ་པ་ནི།
དགྲ་བཅོམ་ས་དང་རྐྱེན་གྱི་སངས་རྒྱས་ཡེ་ཤེས་དང༌། །
ཁམས་གསུམ་དག་ལ་རྨི་ལམ་ན་ཡང་མི་འདོད་ཅིང༌། །
སངས་རྒྱས་རྣམས་མཐོང་འགྲོ་ལ་ཆོས་ཀྱང་སྟོན་བྱེད་པ། །
དེ་ནི་མི་ལྡོག་ལུང་བསྟན་ཡིན་པར་རིག་པར་བྱ། །[༡]
ཞེས་གསུངས་ཏེ། དགྲ་བཅོམ་པ་དང་ཞེས་པ་ནས། རིག་པར་བྱ་ཞེས་པའི་བར་ལ། ཐེག་པ་དམན་པ་དགྲ་བཅོམ་པའི་ས་དང་རྐྱེན་གྱི་སངས་རྒྱས་ཀྱི་ཡེ་ཤེས་དང༌། ཁམས་གསུམ་གྱི་དཔལ་འབྱོར་དག་ན་རྨི་ལམ་ན་ཡང་མི་འདོད་ཅིང༌། སངས་རྒྱས་རྣམས་མཐོང་སྟེ་ཁྲི་ལ་བཞུགས་ནས་འགྲོ་བ་ལ་ཆོས་ཀྱང་སྟོན་པར་བྱེད་པ་རྨི་ལམ་དུ་མཐོང་བ་དེ་ནི་སྔར་ནས་ཕྱིར་མི་ལྡོག་པར་ལུང་བསྟན་པ་ཡིན་པར་རིག་པར་བྱའོ། །
ཡང་རྨི་ལམ་ན་ནི་སེམས་ཅན་འགའ་ཞིག་ངན་སོང་གསུམ་ན་གནས་པ་མཐོང་བའི་སྐད་ཅིག་མ་དེ་ཉིད་ལ་ངན་སོང་གསུམ་པོ་དེ་དག་རྒྱུན་བཅད་པར་བྱའོ། །ཞེས་སྨོན་ལམ་འདེབས་པ་དང༌།
རྨི་ལམ་ན་ནི་སེམས་ཅན་ངན་སོང་གསུམ་གནས་མཐོང༌། །
སྐད་ཅིག་དེ་ལ་ངན་སོང་རྒྱུན་གཅད་སྨོན་ལམ་འདེབས། །
བདེན་པའི་བྱིན་གྱིས་བརླབས་ཀྱིས་མེ་ཡི་ཕུང་པོ་ཞི། །
དེ་ནི་མི་ལྡོག་ལུང་བསྟན་ཡིན་པར་རིག་པར་བྱ། །[༢]
ཞེས་གསུངས་ཏེ། ཡང་རྨི་ལམ་ནའམ་སད་པ་ན་གྲོང་ཁྱེར་ཚིག་པ་མཐོང་བ་ན་ཆོས་ཉིད་ཀྱི་བདེན་པའི་བྱིན་གྱིས་བརླབས་ཀྱིས་མེའི་ཕུང་པོ་འདི་དག་ཞི་བར་གྱུར་ཅིག་ཅེས་བརྗོད་པས་ཞི་བར་གྱུར་ན། བྱང་ཆུབ་སེམས་དཔའ་དེ་ནི་ཕྱིར་མི་ལྡོག་པར་ལུང་བསྟན་པ་ཡིན་པར་རིག་པར་བྱའོ། །
མེ་ཡི་འཇིག་རྟེན་འབྱུང་བའི་གདོན་དང་ནད་མང་བ། །
ཕན་དང་སྙིང་བརྩེར་ལྡན་པའི་བདེན་པའི་བྱིན་གྱིས་ཞི། །
འོན་ཀྱང་རློམ་སེམས་མེད་ཅིང་ང་རྒྱལ་སྐྱེ་མེད་པ། །
དེ་ནི་མི་ལྡོག་ལུང་བསྟན་ཡིན་པར་རིག་པར་བྱ། །[༣]
ཞེས་གསུངས་ཏེ། ཡང་མིའི་འཇིག་རྟེན་འགའ་ཞིག་ལ་ལྷ་དང་ཀླུ་དང་འབྱུང་པོའི་གདོན་ལ་སོགས་པ་རིམས་ནད་མང་བའི་མིའམ་འགྲོ་བ་ལ། བྱང་ཆུབ་སེམས་དཔའ་དེ་ཕན་པ་དང་སྙིང་བརྩེ་བ་དང་ལྡན་པས་བདེན་པའི་བྱིན་བརླབས་བརྗོད་པས་དེ་དག་རབ་ཏུ་ཞི་བ་ལ། དེ་ལ་འོན་ཀྱང་ང་ནི་བྱིན་བརླབས་དང་ལྡན་པའོ་སྙམ་པའི་རློམ་སེམས་མེད་ཅིང་ང་རྒྱལ་སྐྱེ་བ་མེད་པའི་གང་ཟག་བྱང་ཆུབ་སེམས་དཔའ་དེ་ནི་ཕྱིར་མི་ལྡོག་པར་ལུང་བསྟན་པ་ཡིན་པར་རིག་པར་བྱའོ། །
གཉིས་པ་ལུང་མ་བསྟན་པ་ལས་བྱུང་བའི་བདུད་ཀྱི་ལས་ལ་བཞི། བྱིན་གྱིས་བརླབས་ཀྱི་གཞི་དང༌། མིང་གི་གཞི་དང༌། སྦྱངས་པའི་ཡོན་ཏན་གྱི་གཞི་དང༌། དབེན་པའི་གཞི་ལ་བརྟེན་པའོ། །དང་པོ་བྱིན་བརླབས་ཀྱི་གཞི་ནི།
ཅི་སྟེ་དེ་ནི་བདེན་པའི་བྱིན་རླབས་སྣ་ཚོགས་དག །
འབྱོར་བས་བདག་ལུང་བསྟན་སྙམ་རློམ་སེམས་འབྱུང་བའམ། །
གལ་ཏེ་བྱང་ཆུབ་སེམས་དཔའ་གཞན་གྱིས་ལུང་བསྟན་རློམ། །
རློམ་སེམས་གནས་པ་དེ་ནི་བློ་ཆུང་ཤེས་པར་བྱ། །[༤]
ཞེས་གསུངས་ཏེ། ཅི་སྟེ་དེ་ནི་ཞེས་པ་ནས། ཤེས་པར་བྱ་ཞེས་པའི་བར་ལ། ཅི་སྟེ་བྱང་ཆུབ་སེམས་དཔའ་དེ་ནི་བདུད་ཀྱི་ལས་བྱེ་བྲག་ལ་བདེན་པའི་བྱིན་བརླབས་སྣ་ཚོགས་པ་དག །འབྱོར་ཅིང་གྲུབ་པས་སངས་རྒྱས་ཀྱིས་ལུང་བསྟན་པ་ཡིན་ནོ་སྙམ་དུ་རློམ་སེམས་འབྱུང་བའམ། ཡང་གལ་ཏེ་བྱང་ཆུབ་སེམས་དཔའ་གང་ཟག་གཞན་གྱིས་སངས་རྒྱས་སུ་འགྱུར་རོ། །ཞེས་ལུང་བསྟན་པ་ལ་རློམ་སེམས་བྱེད་ན། རློམ་སེམས་གནས་པ་དེ་ནི་བློ་ཆུང་ཞིང་ཤེས་རབ་དང་མི་ལྡན་པར་ཤེས་པར་བྱའོ། །
གཉིས་པ་མིང་གི་གཞི་ནི།
མིང་གི་གཞི་ལས་བདུད་ནི་ཉེ་བར་འོངས་གྱུར་ནས། །
འདི་སྐད་སྨྲས་ཏེ་འདི་ནི་ཁྱོད་དང་ཕ་མ་དང༌། །
ཁྱོད་ཀྱི་བདུན་མེས་རྒྱུད་ཀྱི་བར་གྱི་མིར་ཡིན་ཞིང༌། །
གང་ཚེ་ཁྱོད་ནི་སངས་རྒྱས་འགྱུར་བའི་མིང་འདི་ཡིན། །[༥]
ཞེས་གསུངས་ཏེ། མིང་གི་གཞི་ལས་ཞེས་པ་ནས། མིང་འདི་ཡིན་ཞེས་པའི་བར་ལ། བདུད་ཀྱིས་ལུང་སྟོན་པའི་ཚུལ་ནི་མིང་གི་གཞི་ལས་གླགས་ལྟ་བའི་ཕྱིར་བདུད་ནི་བྱང་ཆུབ་སེམས་དཔའ་དེའི་དྲུང་དུ་ཉེ་བར་འོངས་ནས། འདི་སྐད་སྨྲས་ཏེ་འདི་བཞིན་དུ་འདི་ན་ཁྱོད་ཀྱི་ཕ་དང་མ་དང༌། ཁྱོད་ཀྱི་བུད་མེད་རྒྱུད་ཀྱི་བར་གྱི་མིང་ཡིན་ཞིང༌། ཁོ་རང་གིས་བསམས་པ་ལྟར་དུ་གང་གི་ཚེ་ནམ་ཞིག་ན་ཁྱོད་ནི་སངས་རྒྱས་སུ་འགྱུར་བའི་མིང་ཟླ་འོད་ཅེས་བྱ་བ་འདི་ཡིན་ནོ་སྙམ་ནས་རློམ་སེམས་བྱེད་པའི་གང་ཟག་དེ་བློ་ཆུང་བ་ཡིན་ནོ། །
གསུམ་པ་སྦྱངས་པའི་ཡོན་ཏན་གྱི་གཞི་ནི།
སྦྱངས་སྡོམ་རྣལ་འབྱོར་ལྡན་པ་ཅི་འདྲ་འབྱུང་འགྱུར་ལ། །
ཁྱོད་སྔོན་ཡོན་ཏན་ཚུལ་ཡང་འདི་འདྲའོ་ཞེས་བརྗོད་དེ། །
དེ་སྐད་གང་ཐོས་རློམ་སེམས་བྱང་ཆུབ་སེམས་དཔའ་ནི། །
བདུད་ཀྱིས་ཡོངས་སུ་བསླང་ཞིང་བློ་ཆུང་རིག་པར་བྱ། །[༦]
ཞེས་གསུངས་ཏེ། སྦྱངས་སྟོབས་རྣལ་འབྱོར་ཞེས་པ་ནས། རིག་པར་བྱ་ཞེས་པའི་བར་ལ། ཡང་སྦྱངས་པའི་ཡོན་ཏན་བཅུ་གཉིས་ཀྱི་སྡོམ་པ་སྟེ། དགོན་པ་དང༌། བསོད་སྙོམས་པ་དང༌། ཟས་ཕྱིས་མི་ལེན་པ་དང༌། སྟན་ཅིག་པ་དང༌། གཞི་ཇི་བཞིན་པ་དང༌། ཆོས་གོས་གསུམ་པ། དུར་ཁྲོད་པ། ཤིང་དྲུང་བ། ཙོག་པུ་བ། འདོད་པ་ཉུང་ཞིང་ཆོག་ཤེས་པ། རབ་ཏུ་དབེན་པ། རྐང་པ་སྐུད་པ་དང་བྲལ་བར་འཇམ་པོར་སྨྲ་ཞིང་ཚིག་ཉུང་བ་དང་ལྡན་ཞིང་བསྒོམ་པའི་རྣལ་འབྱོར་དང་ལྡན་པ་དང་བལྟ་བ་ཅི་འདྲ་བ་འབྱུང་བར་འགྱུར་བ་དེ་ལ། ཁྱོད་ནི་ད་ལྟར་མ་ཟད་ཀྱི་སྔོན་ཡང་ཡོན་ཏན་བཅུ་གཉིས་ཀྱི་ཚུལ་ཡང་ད་ལྟར་འདི་དང་འདྲའོ། །ཞེས་བརྗོད་དེ། བརྗོད་པ་དེས་སྐད་ཐོས་ནས་གང་ཐོབ་པ་ལ་ཡིད་ཆེས་ནས་ཁེངས་ཞིང་རློམ་སེམས་བྱེད་པའི་བྱང་ཆུབ་སེམས་དཔའ་ནི། བདུད་ཀྱི་སེམས་ཡོངས་སུ་བླང་ཞིང་གང་ཟག་བློ་ཆུང་བར་རིག་པར་བྱའོ། །
བཞི་པ་དབེན་པའི་གཞི་ལ་བརྟེན་པ་ལ་གསུམ། མདོར་བསྟན་པ་དང༌། རྒྱས་པར་བཤད་པའོ། །བསྡུ་བའོ། །དང་པོ་མདོར་བསྟན་པ་ནི།
རབ་ཏུ་དབེན་པའི་གྲོང་དང་གྲོང་ཁྱེར་རི་སུལ་དང༌། །
དགོན་པ་དབེན་པ་ནགས་ཁྲོད་རབ་ཏུ་སྟེན་བྱེད་ཅིང༌། །
བདག་སྟོད་གཞན་ལ་སྨོད་པའི་བྱང་ཆུབ་སེམས་དཔའ་ནི། །
བདུད་ཀྱིས་ཡོངས་སུ་བསླང་ཞིང་བློ་ཆུང་རིག་པར་བྱ། །[༧]
ཞེས་གསུངས་ཏེ། རབ་ཏུ་དབེན་པའི་གྲོང་ཞེས་པ་ནས། བློ་ཆུང་རིག་པར་བྱ་ཞེས་པའི་བར་ལ། ཡང་སྐྱེ་བོས་རབ་ཏུ་དབེན་པའི་གྲོང་སྟོང་པ་དང་གྲོང་ཁྱེར་སྟོང་པ་དང༌། རིའི་སུལ་དང་ནགས་ཁྲོད་རབ་ཏུ་བརྟེན་པར་བྱེད་ཅིང༌། དངོས་སམ་ཡིད་ཀྱིས་བདག་ལ་བསྟོད་ཅིང་གཞན་ལ་སྨོད་པའི་བྱང་ཆུབ་སེམས་དཔའ་དེ་ནི་བདུད་ཀྱི་ཡོངས་སུ་བསླང་ཞིང་བློ་ཆུང་བ་ཡིན་པར་རིག་པར་བྱའོ། །
གཉིས་པ་རྒྱས་པར་བཤད་པ་ནི།
རྟག་ཏུ་གྲོང་དང་ཡུལ་འཁོར་གྲོང་རྡལ་གནས་བྱེད་ཅིང༌། །
སེམས་ཅན་སྨིན་བྱེད་བྱང་ཆུབ་བརྩོན་པ་མ་གཏོགས་པར། །
དེ་ནི་དགྲ་བཅོམ་རང་རྒྱལ་འདོད་པ་གཞན་མི་སྐྱེ། །
འདི་ནི་བདེ་བར་གཤེགས་ཀྱི་སྲས་ཀྱི་དབེན་པར་གསུངས། །[༨]
ཞེས་གསུངས་ཏེ། རྟག་ཏུ་གྲོང་དག་ཞེས་པ་ནས། དབེན་པར་གསུངས་ཞེས་པའི་བར་ལ། ཐེག་ཆེན་གྱི་དབེན་པ་གང་ཞེ་ན། གནས་རྟག་ཏུ་གྲོང་དང་ཡུལ་འཁོར་ཆེན་པོ་དང་གྲོང་རྡལ་ཆེན་པོར་གནས་པར་བྱེད་ཅིང༌། ལས་སུ་བྱ་བ་སེམས་ཅན་སྨོན་པར་བྱེད་པ་དང་རང་བྱང་ཆུབ་ཏུ་བསྒྲུབ་པར་བྱ་བའི་ཕྱིར་ཕ་རོལ་ཏུ་ཕྱིན་པ་དྲུག་ཉམས་སུ་ལེན་པ་ལ་བརྩོན་པ་མ་གཏོགས་པ། དེ་ནི་དགྲ་བཅོམ་པ་དང་རང་རྒྱལ་བ་དང་འདོད་ཡོན་ལ་སོགས་ས་པའི་འདོད་པ་གཞན་མི་སྐྱེད་པ་འདི་ནི་བདེ་བར་གཤེགས་པ་རྣམས་ཀྱི་སྲས་ཐེག་ཆེན་རྣམས་ཀྱི་དབེན་པ་ཡིན་པར་གསུངས་སོ། །
གང་ཞིག་དཔག་ཚད་ལྔ་བརྒྱ་ཡོད་པའི་རི་ཡི་སུལ། །
སྦྲུལ་གྱིས་གང་བར་ལོ་མང་བྱེ་བར་གནས་བྱེད་ཀྱང༌། །
དབེན་པ་འདི་མི་ཤེས་པའི་བྱང་ཆུབ་སེམས་དཔའ་དེ། །
ལྷག་པའི་ང་རྒྱལ་རྙེད་ནས་འདྲེ་བར་གནས་པ་ཡིན། །[༩]
བྱང་ཆུབ་སེམས་དཔའ་འགྲོ་བའི་དོན་བརྩོན་བསམ་གཏན་དང༌། །
སྟོབས་དང་དབང་པོ་རྣམ་ཐར་ཏིང་འཛིན་ཐོབ་དེ་ལ། །
འདི་ནི་དགོན་དབེན་སྤྱོད་པ་མིན་སྙམ་བརྙས་བྱེད་པ། །
དེ་ནི་བདུད་ཀྱི་སྤྱོད་ཡུལ་གནས་ཞེས་རྒྱལ་བས་གསུངས། །[༡༠]
ཞེས་གསུངས་ཏེ། ཡང་བློ་ཆུང་བ་གང་ལ་ལ་ཞིག་ལུས་དབེན་པའི་ཁྱད་པར་གྲོང་ནས་གཞན་པའི་དཔག་ཚད་ལྔ་བརྒྱ་ཡོད་པའི་རི་སུལ་སྡིག་པ་དང༌། སྦྲུལ་དང༌། བྱ་དང༌། གཅན་གཟན་གྱིས་གང་བའི་སར་ལོ་མང་པོ་བྱེ་བའི་བར་དུ་གནས་པར་བྱེད་ཀྱང༌། སེམས་ལ་སྲིད་ཞིའི་རྟོགས་པས་དབེན་པ་འདི་ནི། དབེན་པར་མི་ཤེས་པའི་བྱང་ཆུབ་སེམས་དཔའ་བློ་ཆུང་བ་དེ་ལུས་དབེན་པ་ཙམ་གྱིས་ལྷག་པའི་ང་རྒྱལ་རྙེད་ནས་སྤང་བྱ་དེ་འདྲ་བར་གནས་ཡིན་ལ། བྱང་ཆུབ་སེམས་དཔའ་འགྲོ་བའི་དོན་བྱེད་པ་ལ་བརྩོན་ཞིང་བསམ་གཏན་བཞི་དང༌།སྟོབས་ལྔ་དང་དབང་པོ་ལྔ་དང་རྣམ་པར་ཐར་པའི་སྒོ་གསུམ་གྱི་ཏིང་ངེ་འཛིན་ཐོབ་པ་དེ་ལ། བྱང་ཆུབ་སེམས་དཔའ་འདི་ནི་དགོན་པ་དབེན་པ་ལ་སྤྱོད་པ་ཡིན་ནོ་སྙམ་ནས་བརྙས་པ་བྱེད་པའི་གང་ཟག་བློ་ཆུང་བ་དེ་ནི་བདུད་ཀྱི་སྤྱོད་ཡུལ་ཡིན་ནོ་ཞེས་རྒྱལ་བས་གསུངས་སོ། །
གསུམ་པ་བསྡུ་བ་ནི།
གང་ཞིག་གྲོང་ངམ་འོན་ཏེ་དགོན་པར་གནས་ཀྱང་རུང༌། །
ཐེག་པ་གཉིས་ཀྱི་སེམས་བྲལ་བྱང་ཆུབ་མཆོག་ངེས་ན། །
འདི་ནི་འགྲོ་དོན་ཞུགས་པ་རྣམས་ཀྱི་དབེན་པ་སྟེ། །
བྱང་ཆུབ་སེམས་དཔའ་དྲོད་སྙོམ་དེ་ནི་བདག་ཉིད་ཉམས། །[༡༡]
ཞེས་གསུངས་ཏེ། གང་ཞིག་གྲོང་ངམ་ཞེས་པ་ནས། བདག་ཉིད་ཉམས་ཞེས་པའི་བར་ལ། བྱང་ཆུབ་སེམས་དཔའ་གང་ལ་ལ་ཞིག་ལུས་གྲོང་ངམ་འོན་ཏེ་དགོན་པར་གནས་ཀྱང་རུང༌། ཐོས་བསམ་ཉན་རང་གི་ཐེག་པ་གཉིས་ཀྱི་སེམས་དང་བྲལ་ཞིང་བླ་ན་མེད་པའི་བྱང་ཆུབ་ཏུ་ངེས་ན། འདི་ནི་འགྲོ་དོན་བྱེད་པ་ལ་ཞུགས་པ་རྣམས་ཀྱི་དབེན་པ་མ་ནོར་བ་སྟེ། བྱང་ཆུབ་སེམས་དཔའ་གཞན་གྱི་དྲོ་ཚད་མི་རིག་པར་དྲོད་ཉོན་མོངས་པ་དེ་ནི་བདག་ཉིད་ཉམས་པར་འགྱུར་རོ། །
གསུམ་པ་བདུད་ལས་སྤང་པའི་ཕྱིར་དགེ་བའི་བཤེས་གཉེན་བསྟེན་པ་ལ་གཉིས། བསྟེན་པའི་ཚུལ་དང༌། བསྟེན་བྱ་ཉིད་ངོས་བཟུང་བའོ། །དང་པོ་བསྟེན་པའི་ཚུལ་ནི།
དེ་ལྟ་བས་ན་བྱང་ཆུབ་དམ་པ་ཆོལ་བ་ཡིས། །
བསམ་པ་དྲག་ལྡན་མཁས་པས་ང་རྒྱལ་ངེས་བཅོམ་སྟེ། །
ནད་པའི་ཚོགས་ཀྱིས་གསོ་ཕྱིར་སྨན་པ་སྟེན་པ་ལྟར། །
གཡེལ་བ་མེད་པར་དགེ་བའི་བཤེས་གཉེན་བསྟེན་པར་བྱ། །[༡༢]
ཞེས་གསུངས་ཏེ། དེ་ལྟ་བས་ན་ཞེས་པ་ནས། བསྟེན་པར་བྱ་ཞེས་པའི་བར་ལ། ཚུལ་དེ་ལྟ་བས་ནས་དབེན་པ་དེ་ལྟ་བུ་ཡིས་བྱང་ཆུབ་དམ་པ་ཚོལ་བའི་ཕྱིར་བསམ་པ་འདུན་པ་དྲག་པོ་དང་ལྡན་པའི་ཐབས་མཁས་པས་ཆོས་རྒྱུད་ལ་སྐྱེ་བའི་བགེགས་ང་རྒྱལ་ངེས་པར་བཅོམ་སྟེ། དཔེར་ན་ནད་པའི་ཚོགས་ཀྱིས་རང་གི་ནད་གསོ་བའི་ཕྱིར་སྨན་པ་མཁས་པ་གཅེས་པར་བསྟེན་པ་ལྟ་བུ། དོན་བསམ་སྦྱོར་ལ་སོགས་པའི་སྒོ་ནས་ཕ་རོལ་ཏུ་ཕྱིན་པ་འདི་བསྒྲུབ་པའི་ས་ཇི་ལྟར་ཡིན་ཞེ་ན་གཡེལ་བ་མེད་པར་བླ་མ་དགེ་བའི་བཤེས་གཉེན་གུས་པས་རྒྱུན་དུ་བསྟེན་པར་བྱའོ། །
གཉིས་པ་བསྟེན་བྱ་ངོས་བཟུང་ལ་གཉིས། མདོར་བསྟན་པ་དང༌། རྒྱས་པར་བཤད་པའོ། །དང་པོ་མདོར་བསྟན་པ་ནི།
སངས་རྒྱས་བྱང་ཆུབ་མཆོག་ཞུགས་བྱང་ཆུབ་སེམས་དཔའ་དག །
ཕ་རོལ་ཕྱིན་དང་བཅས་ཏེ་དགེ་བའི་བཤེས་སུ་བསྟེན། །
དེ་དག་རྗེས་སུ་སྟོན་བྱེད་འདི་ནི་བསྒྲུབ་པའི་ས། །
རྒྱུ་རྣམ་གཉིས་ཀྱིས་སངས་རྒྱས་བྱང་ཆུབ་མྱུར་དུ་རྟོགས། །[༡༣]
ཞེས་གསུངས་ཏེ། སངས་རྒྱས་བྱང་ཆུབ་ཞེས་པས་ནས། མྱུར་དུ་རྟོགས་ཞེས་པའི་བར་ལ། འོ་ན་བསྟེན་བྱ་བླ་མ་དེ་ཇི་ལྟ་བུ་བསྟན་ཞེ་ན། སྟོན་བྱེད་སངས་རྒྱས་ཀྱི་བྱང་ཆུབ་མཆོག་ཏུ་ཞུགས་པའི་བྱང་ཆུབ་སེམས་དཔའ་དག་དང༌། བསྟེན་བྱ་ཐབས་ཕ་རོལ་ཏུ་ཕྱིན་པ་དང་བཅས་ཏེ་ཡོངས་འཛིན་དང་ཐབས་མཁས་ཀྱི་དགེ་བའི་བཤེས་སུ་བསྟན་ལ། འོ་ན་དེ་དག་དགེ་བའི་བཤེས་སུ་འགྱུར་ཚུལ་ཇི་ལྟར་འགྱུར་ཞེ་ན་གང་ཟག་གི་ཆོས་དེ་རྗེས་སུ་སྟོན་པར་བྱེད་པ་པོ་ཡིན་ལ། ཆོས་འདི་ནི་བསྒྲུབ་པར་བྱ་བའི་ས་ཡིན་ཏེ། དེ་ལྟར་རྒྱུ་མཚན་རྣམ་པ་གཉིས་ཀྱིས་བསྟན་ནས་བསྒྲུབས་ན་སངས་རྒྱས་ཀྱི་བྱང་ཆུབ་མྱུར་དུ་རྟོགས་པར་འགྱུར་རོ། །
གཉིས་པ་རྒྱས་པར་བཤད་པ་ནི།
རྒྱལ་བ་འདས་དང་མ་བྱོན་ཕྱོགས་བཅུར་གང་བཞུགས་པ། །
ཀུན་ལམ་ཕ་རོལ་ཕྱིན་པ་འདི་ཡིན་གཞན་མ་ཡིན། །
ཕ་རོལ་ཕྱིན་འདི་བྱང་ཆུབ་མཆོག་ལ་ཞུགས་རྣམས་ཀྱི། །
གསལ་དང་སྒྲོན་དང་སྣང་དང་སྟོན་མཆོག་ཡིན་ཞེས་བཤད། །[༡༤]
ཅེས་གསུངས་ཏེ། རྒྱལ་བ་འདས་དང་ཞེས་པ་ནས། ཡིན་ཞེས་བཤད་ཞེས་པའི་བར་ལ། རྒྱལ་བས་སྔར་འདས་པ་རྣམས་དང་ཕྱིས་མ་བྱོན་པ་རྣམས་དང་ད་ལྟར་ཕྱོགས་ན་གང་བཞུགས་པ་ཀུན་གཤེགས་པའི་ལམ་ཕ་རོལ་ཏུ་ཕྱིན་པ་དྲུག་པོ་འདི་ཡིན་ཞིང་གཞན་མིན་པའི་ཕྱིར་རོ། །དེ་ལྟར་ཕ་རོལ་ཏུ་ཕྱིན་པ་དྲུག་པོ་འདི་ཐེག་ཆེན་གྱི་བྱང་ཆུབ་མཆོག་ལ་བཞུགས་པ་རྣམས་ཀྱི་འབྲས་བུ་སྟེར་བས་གསལ་བ་དང་ལམ་སྟོན་པ་སྒྲོན་མེ་དང་བཞིས་རྟོགས་པས་སྣང་བ་དང་ལམ་སྨན་པ་ལས་སྐྱོབ་པས་སྟོན་པ་མཆོག་ཡིན་ནོ་ཞེས་རྒྱལ་བས་བཤད་དོ། །
བཞི་པ་བསྟན་པ་ཆོས་ཀྱི་རང་བཞིན་ལ་བཞི། ཤེས་རབ་ཀྱི་ཕ་རོལ་ཏུ་ཕྱིན་པའི་མཚན་ཉིད་དང༌། དེ་ཆོས་རྣམས་ཀྱི་རང་བཞིན་དུ་བསྟན་པ་དང༌། དེ་ལས་ཀུན་ནས་ཉོན་མོངས་པ་དང༌། གཉེན་པོ་རྣམ་བྱང་དུ་གྱུར་ཚུལ་ལོ། །དང་པོ་ཤེས་རབ་ཀྱི་ཕ་རོལ་ཏུ་ཕྱིན་པའི་མཚན་ཉིད་ནི།
ཞེས་གསུངས་ཏེ། ཇི་ལྟར་ཤེས་རབ་ཀྱི་ཕ་རོལ་ཏུ་ཕྱིན་པ་མཚན་ཉིད་སྟོང་ཞེས་པ་ནི། ཇི་ལྟར་ཤེས་རབ་ཀྱི་ཕ་རོལ་ཏུ་ཕྱིན་པའི་མཚན་ཉིད་སྟོང་པ་ཉིད་ཡིན་ལ་ཡང་ན་ཤེས་རབ་ཀྱི་ཕ་རོལ་ཏུ་ཕྱིན་པ་ནི་མཚན་མཚོན་གྱིས་སྟོང་སྟེ། མཚན་གཞིས་སྟོང་པས་སོ། །དེ་ལྟར་ཡང་འབུམ་ལས་མཚན་ཉིད་ནི་མཚན་ཉིད་ཀྱི་ངོ་བོ་ཉིད་དང་བྲལ་བའོ་ཞེས་སོ། །
གཉིས་པ་དེ་ཆོས་རྣམས་ཀྱི་རང་བཞིན་དུ་བསྟན་པ་ནི།
ཆོས་འདི་ཐམས་ཅད་མཚན་ཉིད་དེ་དང་འདྲར་ཤེས་ཤིང༌། །
ཆོས་རྣམས་སྟོང་ཞིང་མཚན་མ་མེད་པར་རབ་ཤེས་ན། །
དེ་ལྟར་སྤྱོད་པ་བདེ་གཤེགས་ཤེས་རབ་སྤྱོད་པ་ཡིན། །[༡༥]
ཞེས་གསུངས་ཏེ། ཆོས་འདི་ཐམས་ཅད་ཞེས་པ་ནས། སྤྱོད་པ་ཡིན་ཞེས་པའི་བར་ལ། དེ་བཞིན་དུ་ཉོན་མོངས་འཁོར་བ་དང་རྣམ་བྱང་མྱ་ངན་ལས་འདས་པ་བསྡུས་པའི་ཆོས་འདི་ཐམས་ཅད་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པའི་མཚན་ཉིད་དེ་དང་འདྲ་བར་སྟོང་པར་ཤེས་ནས། འདི་ལྟར་ཆོས་རྣམས་ངོ་བོས་སྟོང་ཞིང༌། རྒྱུས་སྟོང་པ་མཚན་མ་མེད་པ་དང་འབྲས་བུས་སྟོང་པ་སྨོན་པ་མེད་པར་རབ་ཏུ་ཤེས་ན། དེ་ལྟར་རྟོགས་ནས་སྤྱོད་པ་དེ་བདེ་བར་གཤེགས་པ་རྣམས་ཀྱི་ཤེས་རབ་ལ་སྤྱོད་པ་ཡིན་ནོ། །
གསུམ་པ་དེ་ལས་ཀུན་ནས་ཉོན་མོངས་པ་ནི།
སེམས་ཅན་ཡོངས་སུ་ལྟོགས་པ་ཟས་ལ་འདོད་བྱེད་ཅིང༌། །
འཁོར་བར་ཆགས་པའི་ཡིད་དང་ལྡན་རྣམས་རྟག་ཏུ་འཁོར། །
བདག་དང་བདག་གི་ཆོས་གཉིས་ཡང་དག་མིན་སྟོང་སྟེ། །
བྱིས་པ་བདག་ཉིད་ཀྱིས་ནི་མཁའ་ལ་མདུད་བ་པོར། །[༡༦]
དཔེར་ན་དོགས་པའི་འདུ་ཤེས་ཀྱིས་ནི་དུག་བསླང་བ། །
དུག་དེ་ཁོང་དུ་སོང་བ་མེད་ཀྱང་བརྒྱལ་བར་འགྱུར། །
དེ་བཞིན་བྱིས་པ་བདག་དང་བདག་གིར་ཁས་ལེན་པ། །
བདག་དེར་འདུ་ཤེས་ཡང་དག་མི་རྟག་སྐྱེ་ཞིང་འཆི། །[༡༧]
ཞེས་གསུངས་ཏེ། སེམས་ཅན་ཡོངས་སུ་ཞེས་པ་ནས། ཉོན་མོངས་བསྟན་ཞེས་པའི་བར་ལ། འོ་ན་ཆོས་ཐམས་ཅད་སྟོང་པ་ཉིད་ཡིན་ན་ཉོན་མོངས་པ་འཁོར་བ་རྣམས་དང་རྣམ་བྱང་མྱ་ངན་ལས་འདས་པ་གཉིས་སུ་ཇི་ལྟར་འགྱུར་ཞེ་ན། སེམས་ཅན་རྣམས་བདག་ཏུ་འཛིན་པ་ཡོངས་སུ་རྟོགས་པས་འདོད་ཡོན་གྱི་ཟས་ལ་འདོད་པར་བྱེད་ཅིང༌། འཁོར་བའི་རྒྱུ་བདག་དང་བདག་གི་བར་ཆགས་པའི་ཡིད་དང་ལྡན་པ་རྣམས་བདག་དེས་ཉོན་མོངས་པས་ཀུན་ནས་བསླང་ཞིང་དེ་ལས་བསགས་པས་དུས་རྟག་ཏུ་འཁོར་བ་སྟེ།
འོན་ཀྱང་གང་ལ་ཆགས་པའི་བདག་དང་བདག་གི་ཆོས་གཉིས་པོ་དེ་ཡང་དག་པར་ཡོད་པ་མིན་ཞིང་སྟོང་པ་སྟེ། བྱིས་པ་སོ་སོའི་སྐྱེ་བོ་བདག་ཉིད་ཀྱིས་ནི་མེད་པ་ལ་ཡོད་པར་འཛིན་པ་དཔེར་ན་མཁའ་ལ་མདུད་པ་བོར་པ་དང་འདྲའོ། །དེ་ལྟར་ཡང་དཔེར་ན་དོགས་པའི་འདུ་ཤེས་ཀྱིས་དུག་བླངས་པ་ན། དུག་དེ་དངོས་པོ་ལ་ཁོང་དུ་སོང་བ་མེད་ཀྱང་རྒྱལ་བར་འགྱུར་རོ། །དཔེ་དེ་བཞིན་དུ་བྱིས་པ་སོ་སོའི་སྐྱེ་བོ་བདག་དང་བདག་གིར་ཁས་ལེན་པ་རྣམས་ཀྱང་བདག་དེར་འདུ་ཤེས་པས་ཡང་དག་པའི་ཀུན་ཏུ་མི་རྟག་པས་དེར་འཛིན་པའི་དབང་གིས་སྐྱེ་ཞིང་འཆི་ལ། མདོར་ན་ཇི་ལྟར་བདག་དང་བདག་གི་བར་འཛིན་པ་ཡོད་པ་དེ་ལྟར་ཀུན་ནས་ཉོན་མོངས་པ་འཁོར་བར་བསྟན་པའོ། །
བཞི་པ་གཉེན་པོ་རྣམ་བྱང་དུ་གྱུར་པའི་ཚུལ་ནི།
བདག་དང་བདག་གིར་མི་དམིགས་རྣམ་པར་བྱང་བར་གསུངས། །
འདི་ལ་གང་ཡང་ཉོན་མོངས་རྣམ་དག་འགྱུར་མེད་པར། །
བྱང་ཆུབ་སེམས་དཔས་ཤེས་རབ་ཕ་རོལ་ཕྱིན་པ་རྟོགས། །[༡༨]
ཞེས་གསུངས་ཏེ། བདག་དང་བདག་གིར་ཞེས་པ་ནས། ཕྱིན་པ་རྟོགས་ཞེས་པའི་བར་ལ། དེ་ལ་བཟློག་སྟེ་བདག་དང་བདག་གིར་མི་དམིགས་པར་རྟོགས་པས་རྣམ་པར་བྱང་བར་གསུངས་ཏེ། གཞན་ལུགས་འདི་ལ་གང་ཡང་ཀུན་ནས་ཉོན་མོངས་པ་དང་གཉེན་པོ་རྣམ་བྱང་རྣམ་པར་དག་པར་འགྱུར་བ་མེད་ལ། བྱང་ཆུབ་སེམས་དཔའ་ཤེས་རབ་ཀྱི་ཕ་རོལ་ཏུ་ཕྱིན་པའི་ཡུམ་དོན་རྟོགས་སོ། །
ལྔ་པ་ཆོས་དེ་རྗེས་སུ་བསྒྲུབ་པ་ལ་གསུམ། དགོས་པའི་སྒོ་ནས་ཆོས་དེ་རྗེས་སུ་བསྒྲུབ་པར་གདམས་པ་དང༌། དཔེའི་སྒོ་ནས་ཇི་ལྟར་བརྩོན་པར་བྱ་བ་དང༌། དེ་ལྟར་བརྩོན་པར་བྱས་པའི་ཕན་ཡོན་བསྟན་པའོ། །དང་པོ་དགོས་པའི་སྒོ་ནས་ཆོས་རྗེས་སུ་བསྒྲུབ་པར་གདམས་པ་ལ་གསུམ། ཚོགས་རྒྱ་ཆེན་པོ་བདེ་བླག་ཏུ་གསོག་པ་དང༌། འགྲོ་བ་རྣམས་ཀྱི་སྦྱིན་གནས་སུ་འགྱུར་བ་དང༌། གདུལ་བྱའི་ལམ་སྟོན་པར་འགྱུར་བའོ། །དང་པོ་ཚོགས་རྒྱ་ཆེན་པོ་བདེ་བླག་ཏུ་གསོག་པ་ནི།
འཛམ་བུའི་གླིང་ན་སེམས་ཅན་ཇི་སྙེད་མ་ལུས་པ། །
དེ་དག་ཐམས་ཅད་བྱང་ཆུབ་མཆོག་ཏུ་སེམས་བསྐྱེད་ནས། །
ལོ་སྟོང་བྱེ་བ་མང་པོར་སྦྱིན་པ་བྱིན་བྱས་ལ། །
ཀུན་ཀྱང་འགྲོ་བའི་དོན་དུ་བྱང་ཆུབ་རྒྱུར་བསྔོ་དང༌། །[༡༩]
གང་ཞིག་ཤེས་རབ་ཕ་རོལ་ཕྱིན་མཆོག་མངོན་བརྩོན་པ། །
ཐ་ན་ཉི་མ་གཅིག་ཅིག་རྗེས་སུ་འཐུན་བྱེད་ན། །
དེ་ལ་སྦྱིན་པའི་ཕུང་པོས་བསོད་ནམས་ཆར་མི་ཕོད། །
དེ་ཕྱིར་གཡེལ་མེད་རྟག་ཏུ་ཤེས་རབ་འཇུག་པར་བྱ། །[༢༠]
ཞེས་གསུངས་ཏེ། འཛམ་བུ་གླིང་ན་ཞེས་པ་ནས། འཇུག་པར་བྱ་ཞེས་པའི་བར་ལ། དེ་ལྟར་བསྒོམས་པའི་ཕན་ཡོན་ཆེ་བ་དཔེ་ཡིས་བསྟན་པ་ནི། དཔེར་ན་འཛམ་བུ་གླིང་ན་སེམས་ཅན་ཇི་སྙེད་ཡོད་པ་མ་ལུས་པ་དེ་དག་ཐམས་ཅད་བརྟེན་མཆོག་ཏུ་བྱེད་པ་ལ་སྔོན་འགྲོ་བསམ་པ་བྱང་ཆུབ་མཆོག་ཏུ་སེམས་བསྐྱེད་བྱས་ནས། དངོས་གཞི་སྦྱོར་བ་དུས་རིང་བ་ལོ་སྟོང་བྱེ་བ་མང་པོར་སངས་རྒྱས་དང་སེམས་ཅན་ལ་སྨིན་པར་བྱེད་པ་གྱ་ནོམ་པར་མང་པོར་བྱིན་པར་བྱས་ལ། རྗེས་ལ་བསོད་ནམས་ཀུན་ཀྱང་ཆེད་དུ་བྱ་བ་འགྲོ་བའི་དོན་གྱི་ཕྱིར་བསྔོ་ས་རྫོགས་པའི་བྱང་ཆུབ་ཀྱི་རྒྱུར་བསྔོ་ཡང༌། གང་ཟག་གང་ལ་ལ་ཞིག་གིས་སྔར་བཤད་པ་ལྟར་ཤེས་རབ་ཀྱི་ཕ་རོལ་ཏུ་ཕྱིན་པ་རང་བསྒོམ་པ་དང་གཞན་ལ་སྟོན་པ་ལ་མངོན་པར་བརྩོན་པར་བྱེད་པ་དེ། ཐ་ན་དུས་ཉི་མ་གཅིག་རྗེས་སུ་མཐུན་པར་བྱེད་ན། དེ་ལ་སྔར་བཤད་པའི་ཕུང་པོས་བསོད་ནམས་བརྒྱའི་ཆ་ནས་རྒྱུའི་བར་གྱི་ཆར་ཡང་མི་ཕོད་དོ། །རྒྱུའི་ཕྱིར་ན་ལེ་ལོ་དང་བྱ་བ་གཞན་གྱིས་གཡེལ་བ་མེད་པར་རྟག་ཏུ་ཤེས་རབ་ཀྱིས་ཉམས་སུ་ལེན་པ་བརྩོན་པས་འཇུག་པར་བྱའོ། །
གཉིས་པ་འགྲོ་བ་རྣམས་ཀྱི་སྦྱིན་སོགས་སུ་གྱུར་པ་ནི།
ཤེས་རབ་ཕ་རོལ་ཕྱིན་མཆོག་སྤྱོད་པའི་རྣལ་འབྱོར་པ། །
སྙིང་རྗེ་ཆེན་པོ་བསྐྱེད་ཀྱང་སེམས་ཅན་འདུ་ཤེས་མེད། །
དེ་ཚེ་མཁས་པ་འགྲོ་བ་ཀུན་གྱི་སྦྱིན་གནས་འགྱུར། །
རྟག་ཏུ་ཡུལ་འཁོར་བསོད་སྙོམས་དོན་ཡོད་ཡོངས་སུ་སྤྱོད། །[༢༡]
ཅེས་གསུངས་ཏེ། ཤེས་རབ་ཀྱི་ཕ་རོལ་ཕྱིན་ཞེས་པ་ནས། ཡོངས་སུ་སྤྱོད་ཞེས་པའི་བར་ལ། གཞན་ཡང་ཤེས་རབ་ཀྱི་ཕ་རོལ་ཏུ་ཕྱིན་པ་མཆོག་ལ་སྤྱོད་པའི་རྣལ་འབྱོར་པ་དེ། སེམས་ཅན་ཀུན་ལ་ཁྱབ་པའི་སྙིང་རྗེ་ཆེན་པོ་བསྐྱེད་ཀྱང་སེམས་ཅན་བདེན་པའི་འདུ་ཤེས་མེད་པའོ། །དེའི་ཚེ་མཁས་པ་དེ་ལ་ཕུལ་ན་འགྲོ་བ་རང་མི་ལྕི་ལ་གཞན་གྱི་དགེ་བ་འཕེལ་བས་འགྲོ་བ་ཀུན་གྱི་སྦྱིན་པའི་གནས་སུ་འགྱུར་བས་ན། རྟག་ཏུ་ཡུལ་འཁོར་གྱིས་ཕུལ་བའི་བསོད་སྙོམས་དོན་ཡོད་པར་ཡོངས་སུ་སྤྱོད་པ་ཡིན་ནོ། །
གསུམ་པ་གདུལ་བྱའི་ལམ་སྟོན་པར་འགྱུར་བ་ནི།
བྱང་ཆུབ་སེམས་དཔའ་གང་འདིར་ཡུན་རིང་འབྲེལ་བ་ཡི། །
ལྷ་མི་ངན་སོང་གསུམ་གྱི་སེམས་ཅན་དགྲོལ་བའི་ཕྱིར། །
ལམ་ཡངས་ཕ་རོལ་སེམས་ཅན་ཁམས་ལ་སྟོན་འདོད་པས། །
ཉིན་མཚན་ཤེས་རབ་ཕ་རོལ་ཕྱིན་ལ་བརྩོན་པར་བྱ། །[༢༢]
ཞེས་གསུངས་ཏེ། བྱང་ཆུབ་སེམས་དཔའ་ཞེས་པ་ནས། བརྩོན་པར་བྱ་ཞེས་པའི་བར་ལ། ཡང་བྱང་ཆུབ་སེམས་དཔའ་གང་ལ་ལ་ཞིག་འཁོར་བ་འདི་ནས་དུས་ཡུན་རིང་པོ་ཐོག་མ་མེད་པ་ནས་འབྲེལ་བའི་ལྷ་དང་མི་དང་ངན་སོང་གསུམ་གྱི་སེམས་ཅན་སྡུག་བསྔལ་རྒྱུ་དང་བཅས་པ་ལས་གྲོལ་བའི་ཕྱིར། གང་ཡང་ཤོང་བས་ལམ་ཡངས་པ་ཕ་རོལ་ཏུ་ཕྱིན་པ་འདི་སེམས་ཅན་གྱི་ཁམས་ལ་སྟོན་པར་འདོད་པས་ཀྱང་དེའི་ཐབས་སུ་ཉིན་མཚན་མེད་པར་ཤེས་རབ་ཀྱི་ཕ་རོལ་ཏུ་ཕྱིན་པ་ལ་ཆོས་སྤྱོད་བཅུས་བརྩོན་པར་བྱའོ། །
གཉིས་པ་དཔེའི་སྒོ་ནས་ཇི་ལྟར་མཚོན་པར་བྱ་བ་ནི།
མི་ཞིག་སྔོན་ཆད་མ་རྙེད་པ་ཡི་རིན་ཆེན་མཆོག །
དུས་གཞན་ཞིག་ན་རྙེད་པར་གྱུར་ཏེ་དགའ་བ་ལས། །
རྙེད་མ་ཐག་ཏུ་བག་མེད་གྱུར་ཏེ་སྟོར་ན་ནི། །
སྟོར་བས་རིན་ཆེན་མངོན་འདོད་རྟག་ཏུ་སྡུག་བསྔལ་ལོ། །[༢༣]
དེ་ལྟར་བྱང་ཆུབ་མཆོག་ཞུགས་རིན་ཆེན་ལྟ་བུ་ཡི། །
ཤེས་རབ་ཕ་རོལ་ཕྱིན་ལ་རྣལ་འབྱོར་དོར་མི་བྱ། །
རིན་ཆེན་རྙེད་ནས་བླངས་ཏེ་རབ་ཏུ་བརྩོན་དཀྲིས་ནས། །
མྱུར་དུ་འགྲོ་བར་བྱེད་པ་ཞི་བར་འགྱུར་བ་བཞིན། །[༢༤]
ཞེས་གསུངས་ཏེ། མི་ཞིག་སྔོན་ཆད་ཞེས་པ་ནས། འགྱུར་བ་བཞིན་ཞེས་པའི་བར་གྱིས། ཤེས་རབ་སྟོན་པར་བྱེད་པའི་ཚིག་བདེ་བླག་ཏུ་མྱུར་དུ་བསྒྲུབ་དགོས་པ་ནོར་བུ་རྙེད་པའི་དཔེ་དེ་ལྟར་བྱང་ཆུབ་མཆོག་གི་ལམ་ལ་ཞུགས་པ་རྣམས་ཀྱིས་རིན་ཆེན་ལྟ་བུའི་ཤེས་རབ་ཀྱི་ཕ་རོལ་ཏུ་ཕྱིན་པ་རྙེད་ནས་ཉམས་སུ་ལེན་པ་ལ་རྣལ་འབྱོར་པ་གང་ཞིག་བརྩོན་འགྲུས་དང་ལྡན་པས་དོར་བར་མི་བྱའོ། །སྔར་སྟོན་པའི་རིན་ཆེན་རྙེད་ནས་བླངས་ཏེ་རབ་ཏུ་བརྩོན་པས་དཀྲིས་ཤིང་སྦས་ནས། མྱུར་དུ་རང་གི་གནས་སུ་འགྲོ་བར་བྱེད་པ་དང༌། དེས་འགྲོ་བའི་སྡུག་བསྔལ་ཞི་བར་འགྱུར་བ་བཞིན་ནོ། །
གསུམ་པ་དེ་ལྟར་བརྩོན་པར་བྱ་བའི་ཕན་ཡོན་ལ་བཞི། བསྒྲུབ་པ་གཞན་ཟིལ་གྱིས་གནོན་པ་དང༌། ལྷ་མིའི་མགོན་དུ་གྱུར་པ་དང༌། བདུད་ཕམ་པར་བྱེད་པ་དང༌། བསྒྲུབ་པ་ཕུན་སུམ་ཚོགས་པར་འགྱུར་བའོ། །དང་པོ་བསྒྲུབ་པ་གཞན་ཟིལ་གྱིས་གནོན་པ་ནི།
ཉི་མ་སྤྲིན་དང་བྲལ་བའི་འོད་ཟེར་དྲ་བ་ཅན། །
མུན་ནག་ཐིབས་པོ་མུན་པ་ཐམས་ཅད་འཇོམས་འཆར་བ། །
སྲིན་བུ་མེ་ཁྱེར་སྲོག་ཆགས་འབྱུང་པོ་ཐམས་ཅད་དང༌། །
སྐར་མའི་ཚོགས་དང་ཟླ་བའི་འོད་ཀུན་ཟིལ་གྱིས་གནོན། །[༢༥]
དེ་བཞིན་བྱང་ཆུབ་སེམས་དཔའ་ཤེས་རབ་ཕ་རོལ་ཕྱིན། །
མཆོག་སྤྱོད་སྟོང་པ་དང་ནི་མཚན་མ་མེད་སྤྱོད་པ། །
མཁས་པས་ལྟ་བའི་ཐིབས་པོ་བཅོམ་ནས་འགྲོ་ཀུན་དང༌། །
དགྲ་བཅོམ་རང་རྒྱལ་བྱང་ཆུབ་སེམས་མང་ཟིལ་གྱིས་གནོན། །[༢༦]
ཞེས་གསུངས་ཏེ། ཉི་མ་སྤྲིན་དང་བྲལ་བའི་ཞེས་པ་ནས། ཟིལ་གྱིས་གནོན་ཞེས་པའི་བར་ལ། ཡང་དཔེར་ན་ཉི་མ་སྤྲིན་དང་བྲལ་བའི་འོད་ཟེར་དྲ་བ་ཅན་ཤར་བས། མི་མཐུན་པའི་ཕྱོགས་མུན་ནག་ཐིབས་པོའི་མུན་པ་ཐམས་ཅད་འཇོམས་ཤིང་སྣང་བ་འཆར་བ་དེས་མཐུན་ཕྱོགས་སྲིན་བུ་མེ་ཁྱེར་དང་སྲོག་ཆགས་འབྱུང་པོ་ཐམས་ཅད་ཀྱི་འོད་དང༌། ཡང་སྐར་མའི་ཚོགས་ཀྱི་འོད་དང་ཟླ་བའི་འོད་ཀུན་ཀྱང་ཉི་མའི་འོད་ཀྱིས་ཟིལ་གྱིས་གནོན་ཏེ། དཔེ་དེ་བཞིན་དུ་བྱང་ཆུབ་སེམས་དཔའ་ཉི་མ་ལྟ་བུའི་ཤེས་རབ་ཀྱི་ཕ་རོལ་ཏུ་ཕྱིན་པ་མཆོག་ལ་སྤྱོད་པ་ནི་སྟོང་པ་མཚན་མ་མེད་པ་ལ་སྤྱོད་པ་དང༌། ཐབས་མཁས་པས་མི་མཐུན་པའི་ཕྱོགས་བདག་དང་ཆོས་སུ་བལྟ་བའི་མ་རིག་པའི་ཐིབས་པོ་བཅོམ་ནས་མཐུན་ཕྱོགས་འགྲོ་བ་ཀུན་གྱི་བསོད་ནམས་ཆ་མཐུན་དང༌། ཐར་པ་ཆ་མཐུན་གྱི་དགེ་བ་དགྲ་བཅོམ་པ། རང་རྒྱལ་གྱི་དགེ་བ་དང་ཐེག་ཆེན་གྱི་དགེ་བ་བྱང་ཆུབ་སེམས་དཔའི་དམིགས་བཅས་ཀྱི་དགེ་བ་མང་པོ་དམིགས་མེད་ཀྱི་ཟིལ་གྱིས་གནོན་ནོ། །
གཉིས་པ་ལྷ་མིའི་མགོན་དུ་གྱུར་པ་ནི།
དཔེར་ན་རྒྱལ་པོའི་བུ་ཞིག་ནོར་གཏོང་དོན་འདོད་པ། །
ཀུན་གྱི་གཙོ་བོར་གྱུར་ཏེ་མངོན་པར་འགྲོ་བྱ་འོས། །
འདི་ནི་དེ་ལྟ་ན་ཡང་སེམས་ཅན་མང་དགའ་བྱེད། །
ཐབས་ཐོབ་གྱུར་ཏེ་རྒྱལ་སྲིད་གནས་ནས་སྨོས་ཅི་དགོས། །[༢༧]
དེ་ལྟར་ཤེས་རབ་སྤྱོད་མཁས་བྱང་ཆུབ་སེམས་དཔའ་ཡང༌། །
བདུད་རྩི་སྦྱིན་པར་བྱེད་ཅིང་ལྷ་དང་མི་རྣམས་དགའ། །
འདི་ནི་དེ་ལྟ་ན་ཡང་སེམས་ཅན་མང་ཕན་བརྩོན། །
ཆོས་ཀྱི་རྒྱལ་པོར་གནས་པར་གྱུར་ནས་སྨོས་ཅི་དགོས། །[༢༨]
ཞེས་གསུངས་ཏེ། དཔེར་ན་རྒྱལ་པོའི་བུ་ཞིག་ཞེས་པ་ནས། སྨོས་ཅི་དགོས་ཞེས་པའི་བར་གྱིས། ལམ་མཆོག་ཏུ་གྱུར་པ་ཉམས་སུ་ལེན་པ་དེ་ལྷ་མིའི་དཔལ་དུ་འགྱུར་བ་ནི། རྒྱལ་བུ་གཞོན་ནུའི་དཔེ་དེ་བཞིན་དེ་ལྟར་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་ཅིང་ཐབས་མཁས་པའི་བྱང་ཆུབ་སེམས་དཔའ་ཉོན་མོངས་པའི་ནད་གསོ་བ་ཡང༌། བདུད་རྩི་ལྟ་བུའི་སྦྱིན་པ་སྦྱིན་པར་བྱེད་ཅིང་དེའི་དབང་གིས་ལྷ་དང་མི་རྣམས་དགའ་བས་དེའི་དྲུང་དུ་འོང་ཞིང༌། བྱང་ཆུབ་སེམས་དཔའ་འདི་ནི་རྒྱལ་སྲས་ཀྱི་དུས་ད་ལྟ་ན་ཡང་སེམས་ཅན་མང་པོ་ལ་ཕན་གདགས་པར་བརྩོན་པར་བྱེད་ན། ནམ་ཞིག་ཆོས་ཀྱི་རྒྱལ་པོར་སངས་རྒྱས་པ་ལ་གནས་པར་འགྱུར་ན་སེམས་ཅན་གྱི་དོན་བྱེད་པ་ལ་སྨོས་ཅི་དགོས་སྙམ་དུ་རེ་བ་བསྐྱེད་དོ། །
གསུམ་པ་བདུད་ཕམ་པར་བྱེད་པ་ལ་གསུམ། བདུད་ཀྱི་དབྱེ་བ་དང༌། དེས་མི་ཚུགས་པ་དང༌། ཞར་ལ་ཚུགས་ཚུལ་བསྟན་པའོ། །དང་པོ་བདུད་ཀྱི་དབྱེ་བ་ནི།
དེ་ཡི་ཚེ་ན་བདུད་ནི་ཟུག་རྔུ་ལྡན་པར་འགྱུར། །
མྱ་ངན་ཉམ་ཐག་སྡུག་བསྔལ་ཡིད་མི་བདེ་ཉམ་ཆུང༌། །
ཇི་ལྟར་བྱང་ཆུབ་སེམས་དཔའ་འདི་ཡིད་ནུར་གྱུར་ཞེས། །
འཇིགས་པ་བསྟན་ཕྱིར་ཕྱོགས་རྣམས་སྲེག་ཅིང་སྐར་མདའ་གཏོང༌། །[༢༩]
ཞེས་གསུངས་ཏེ། དེ་ཡི་ཚེ་ན་ཞེས་པ་ནས། སྐར་མདའ་གཏོང་ཞེས་པའི་བར་ལ། ཡང་དེ་ཡི་ཚེ་ན་བདུད་ནི་བྱང་ཆུབ་སེམས་དཔའ་འདི་བདག་གི་གཡུལ་ལས་རྒྱལ་བར་འགྱུར་རོ་སྙམ་དུ་སེམས་ཟུག་རྔུ་དང་ལྡན་པར་གྱུར་ལ་ཡིད་མྱ་ངན་གྱིས་ཉམས་ཐག་ལུས་ན་ཚས་སྡུག་བསྔལ་ཞིང་ཚོར་བ་ཡིད་མི་བདེ་ལ་ལུས་སེམས་ཀྱི་དཔའ་ཞུམ་པས་ཉམས་ཆུང་ངོ༌། །
ཡང་ད་རུང་དུ་ཇི་ལྟར་བྱང་ཆུབ་སེམས་དཔའ་འདི་བྱང་ཆུབ་ཀྱི་སྤྱོད་པ་ལས་ཇི་ལྟར་བྱས་ན་ཡིད་ནུར་བར་འགྱུར་ཞེས་བསམས་ནས། སྦྱོར་བས་འཇིགས་པ་བསྟན་པའི་ཕྱིར་དེའི་ཉེ་འཁོར་དུ་ས་ཕྱོགས་རྣམས་མེས་བསྲེགས་ཅིང་སྟེང་ནས་སྐར་མདའ་སྟེ་ཐོག་གཏོང་བར་བྱེད་དོ། །
གཉིས་པ་དེས་མི་ཚུགས་པ་ནི།
གང་ཚེ་མཁས་པ་དེ་དག་བསམ་པ་དྲག་ལྡན་ཞིང༌། །
ཉིན་མཚན་ཤེས་རབ་ཕ་རོལ་ཕྱིན་པའི་མཆོག་དོན་ལྟ། །
དེ་ཚེ་ལུས་སེམས་དག་ནི་མཁའ་འགྲོ་བྱ་ལྟར་རྒྱུ། །
ནག་པོའི་རྩ་ལག་རྣམས་ཀྱིས་གླགས་རྙེད་ག་ལ་འགྱུར། །[༣༠]
ཞེས་གསུངས་ཏེ། གང་ཚེ་མཁས་པ་ཞེས་པ་ནས། ག་ལ་འགྱུར་ཞེས་པའི་བར་ལ། འོན་ཀྱང་གང་གི་ཚེ་བྱང་ཆུབ་སེམས་དཔའ་མཁས་པ་དེ་དག་བསམ་པ་དྲག་པོས་བྱམས་སྙིང་རྗེ་དང་ལྡན་ཞིང༌། སྦྱོར་བ་དུས་ཉིན་མཚན་མེད་པར་ཤེས་རབ་ཀྱི་ཕ་རོལ་ཏུ་ཕྱིན་པ་མཆོག་གི་དོན་ལ་བལྟའོ། །དེའི་ཚེ་བྱང་ཆུབ་སེམས་དཔའ་དེའི་ལུས་དང་སེམས་དང་ངག་དང་གསུམ་ནི་མཁའ་ལ་འགྲོ་བའི་བྱ་ལྟར་དུ་མཐའ་གཉིས་དང་བྲལ་བའམ་གནོད་པ་མེད་པར་འགྱུར་ལ། དེ་ལ་བདུད་དང་ནག་པོའི་རྩ་ལག་དེའི་འཁོར་དུ་གཏོགས་པ་རྣམས་ཀྱི་གླགས་བལྟས་ཀྱང་གླགས་རྙེད་པར་ག་ལ་འགྱུར་ཏེ་གླགས་མི་རྙེད་དོ། །
གསུམ་པ་ཞོར་ལ་ཚུགས་པ་ནི།
གང་ཚེ་བྱང་ཆུབ་སེམས་དཔའ་འཐབ་དང་རྩོད་གྱུར་ཅིང༌། །
ཕན་ཚུན་མི་འཐུན་ཁྲོས་པའི་སེམས་དང་ལྡན་གྱུར་པ། །
དེ་ཚེ་བདུད་ནི་དགའ་ཞིང་མཆོག་ཏུ་ཉམས་བདེར་འགྱུར། །
དེ་གཉིས་རྒྱལ་བའི་ཡེ་ཤེས་ལས་ནི་རིང་འགྱུར་སྙམ། །[༣༡]
དེ་གཉིས་རིང་དུ་འགྱུར་ཞིང་ཤ་ཟ་འདྲ་བར་འགྱུར། །
གཉིས་ཀ་རང་གི་དམ་བཅས་ཉམས་པར་བྱེད་པར་འགྱུར། །
སྡང་ཞིང་བཟོད་དང་བྲལ་ལ་བྱང་ཆུབ་ག་ལ་ཡོད། །
དེ་ཚེ་བདུད་རྣམས་ཕྱོགས་དང་བཅས་ཏེ་དགའ་བར་འགྱུར། །[༣༢]
ལུང་བསྟན་མ་ཐོབ་བྱང་ཆུབ་སེམས་དཔའ་གང་ཞིག་གིས། །
ལུང་བསྟན་ཐོབ་ལ་སེམས་ཁྲོས་རྩོད་པ་རྩོམ་བྱེད་ན། །
ཐ་བ་སྐྱོན་ལྡན་སེམས་ཀྱི་སྐད་ཅིག་ཇི་སྙེད་པ། །
དེ་སྙེད་བསྐལ་པར་གཞི་ནས་གོ་ཆ་བགོ་བགོས་སོ། །[༣༣]
སངས་རྒྱས་བཟོད་པའི་ཕ་རོལ་ཕྱིན་པས་བྱང་ཆུབ་རེག །
སེམས་འདི་བཟང་བ་མིན་སྙམ་དྲན་པ་སྐྱེད་བྱེད་ཅིང༌། །
སོ་སོར་འཆགས་པར་བྱེད་ཅིང་ཕྱིས་ཀྱང་སྡོམ་བྱེད་ལ། །
དགའ་བར་མི་བྱེད་དེ་ནི་སངས་རྒྱས་ཆོས་འདིར་སློབ། །[༣༤]
ཅེས་གསུངས་ཏེ། གང་ཚེ་བྱང་ཆུབ་སེམས་དཔའ་ཞེས་པ་ནས། སངས་རྒྱས་ཆོས་འདིར་སློབ་ཞེས་པའི་བར་ལ། ཡང་དུས་གང་ཞིག་གི་ཚེ་བྱང་ཆུབ་སེམས་དཔའ་འགའ་ཞིག་གིས་ལུས་ཀྱི་འཐབ་པ་དང་ངག་གིས་རྩོད་པར་འགྱུར་ཞིང༌། ཡིད་ཀྱིས་ཕན་ཚུན་གཅིག་ལ་ཅིག་མི་མཐུན་ཞིང་འཁྲོས་པའི་སེམས་དང་ལྡན་པར་འགྱུར་ལ། དེའི་ཚེ་བདུད་འཁོར་དང་བཅས་པ་རྣམས་ནི་ཡིད་དགའ་ཞིང་ལུས་མཆོག་ཏུ་ཉམས་བདེ་ཞིང་འདི་སྙམ་དུ་གྱུར་ཏོ། །
བྱང་ཆུབ་སེམས་དཔའ་འཐབ་རྩོད་བྱེད་པ་དེ་གཉིས་རྒྱལ་བའི་ཡེ་ཤེས་ལས་ནི། ཐག་རིངས་སུ་འགྱུར་བས་བདག་གི་དོན་འགྲུབ་བོ་སྙམ་དུ་སེམས་དགའ་བར་འགྱུར་རོ། །དངོས་པོ་ལ་ཡང་བྱང་ཆུབ་སེམས་དཔའ་དེ་གཉིས་ཡེ་ཤེས་རིང་དུ་འགྱུར་ཞིང་རྒྱུ་གཏུམ་པ་ཤ་ཟ་བར་འགྱུར་ལ། །དེ་ལྟར་གཉིས་ཀ་སྔར་རང་གི་སེམས་བསྐྱེད་པའི་དམ་བཅས་པ་དེ་ལས་ཉམས་པར་འགྱུར་རོ། །ཇི་ལྟར་ཉམས་པར་འགྱུར་ཞེ་ན། བསམ་པ་དེ་ཞེ་སྡང་ཞིང་བཟོད་པ་དང་བྲལ་བ་ལ་བྱང་ཆུབ་ག་ལ་ཡོད་དེ་མེད་དོ། །
དེ་ལྟ་བུའི་ཚེ་བདུད་རྣམས་ཕྱོགས་དང་བཅས་པ་སྟེ་ཡིད་རབ་ཏུ་དགའ་བར་འགྱུར་བ་ལ་ཁྱད་པར་དུ་ཡང་ལུང་བསྟན་མ་ཐོབ་པའི་བྱང་ཆུབ་སེམས་དཔའ་གང་ལ་ལ་ཞིག་གིས། སྔར་ལུང་བསྟན་ཐོབ་པའི་བྱང་ཆུབ་སེམས་དཔའ་ལ་སེམས་ཁྲོས་ཤིང་རྩོད་པར་རྩོམ་པར་བྱེད་ན། ཉོན་མོངས་པའི་ཐལ་བའི་སྐྱོན་དང་ལྡན་པ་ཡིན་པས་སེམས་ཀྱི་སྐད་ཅིག་མའི་གྲངས་ཇི་སྙེད་པ་དེ་སྙེད་ཀྱི་བསྐལ་པར་གཞི་ནས་བཟོད་པའི་གོ་ཆ་བགོས་དགོས་སོ། །
སྡིག་པ་དེའི་གཉེན་པོའམ་དེ་ལ་བཟློག་པའི་ཐབས་ནི་བཟོད་པ་ཡིན་ཏེ། སངས་རྒྱས་ཐམས་ཅད་ཀྱང་བཟོད་པའི་ཕ་རོལ་ཏུ་ཕྱིན་པ་བསྒོམས་པས་བྱང་ཆུབ་ཀྱི་མཆོག་ལ་རེག་པ་ཡིན་པ་ལ། ཞེ་སྡང་གི་སེམས་འདི་བཟང་བ་མིན་སྙམ་ན་འགྱོད་པའི་དྲན་པ་བསྐྱེད་པར་བྱེད་ཅིང༌། གཉེན་པོ་སྣ་ཚོགས་ཀྱིས་སོ་སོར་བཤགས་པར་བྱེད་ཅིང་དེ་ལྟ་བུའི་བསམ་སྦྱོར་ཕྱིས་ཀྱང་སྡོམ་པར་བྱེད་ལ། སྔར་བགྱི་བ་ལ་ཡིད་དགའ་བར་མི་བྱེད་པ་དེ་ནི་སངས་རྒྱས་ཀྱི་བསྟན་པའི་ཆོས་འདི་ལ་སློབ་པ་ཡིན་ནོ། །
བཞི་པ་བསྒྲུབ་པ་ཕུན་སུམ་ཚོགས་པ་ལ་གསུམ། ཡང་དག་པའི་བསླབ་པ་ཡིན་པས་བསླབ་པ་ཟབ་པ་དང༌། ཐེག་པ་ཐམས་ཅད་ལ་སློབ་པ་ཡིན་པས་བསླབ་པ་རྒྱ་ཆེ་བ་ཡིན་པ་དང༌། གཞན་གྱི་ལ་རྗེས་སུ་ཡིད་རང་བས་བསླབ་པ་དོན་ཆེ་བའོ། །དང་པོ་(ཡང་དག་པའི་བསླབ་པ་ཟབ་པ་ལ་གཉིས། ཡང་དག་པའི་བསླབ་པའི་རང་བཞིན་དང༌། དེ་ཤེས་པའི་ཕན་ཡོན་ནོ། །དང་པོ་ཡང་དག་པའི་བསླབ་པའི་རང་བཞིན་ནི།
གང་ཞིག་སློབ་ཚེ་བསླབ་པ་གང་ཡང་ཁས་མི་ལེན། །
སློབ་པ་པོ་དང་བསླབ་པའི་ཆོས་རྣམས་མི་དམིགས་ཤིང༌། །
བསླབ་དང་བསླབ་པ་མ་ཡིན་འདི་གཉིས་མི་རྟོག་པ། །
དེ་ལྟར་གང་སློབ་དེ་ནི་སངས་རྒྱས་ཆོས་འདིར་སློབ། །[༣༥]
ཅེས་གསུངས་ཏེ། གང་ཞིག་སློབ་ཚེ་ཞེས་པ་ནས། ཆོས་འདིར་སློབ་ཞེས་པའི་བར་ལ། བྱང་ཆུབ་སེམས་དཔའ་གང་ལ་ལ་ཞིག་བྱང་ཆུབ་ཀྱི་སྤྱོད་པ་ལ་སློབ་པའི་ཚེ་ཡང་དག་པའི་བསླབ་པ་གང་ཡང་ཁས་མི་ལེན་པའི་ཕྱིར་རོ། །དེ་ལྟར་སློབ་པ་པོ་དང་བསླབ་པར་བྱ་བའི་ཆོས་འདི་རྣམས་མི་དམིགས་ཤིང༌། བསླབ་པར་བྱ་བ་དང་བསླབ་པར་བྱ་བ་མ་ཡིན་པ་འདི་གཉིས་ཐ་དད་དུ་བདེན་པར་མི་རྟོག་པ། དེ་ལྟར་གང་ཞིག་སློབ་པ་དེ་ནི་སངས་རྒྱས་ཀྱི་བསྟན་པའི་ཆོས་འདིར་སློབ་པའོ། །
གཉིས་པ་དེ་ཤེས་པའི་ཕན་ཡོན་ལགསུམ། བསླབ་པའི་དོན་ཚང་བ་དང༌། མི་དགེ་བའི་གོ་སྐབས་མི་བྱེད་པ་དང༌། དགེ་བ་ཐམས་ཅད་བསྡུས་པའོ། །དང་པོ་བསླབ་པའི་དོན་ཚང་བ་ནི།
བྱང་ཆུབ་སེམས་དཔའ་གང་ཞིག་དེ་ལྟའི་བསླབ་འདི་ཤེས། །
དེ་ནི་གཞར་ཡང་བསླབ་ཉམས་ཚུལ་ཁྲིམས་འཆལ་མི་འགྱུར། །
དེ་ནི་སངས་རྒྱས་ཆོས་མཉེས་བྱ་ཕྱིར་འདི་ལ་སློབ། །
དེ་ནི་བསླབ་ལྷག་བསླབ་ལ་མཁས་ཏེ་དམིགས་པ་མེད། །[༣༦]
མཁས་པ་འོད་བྱེད་རྣམས་ཀྱི་ཤེས་རབ་དེ་ལྟར་སློབ། །
ཅེས་གསུངས་ཏེ། བྱང་ཆུབ་སེམས་དཔའ་ཞེས་པ་ནས། དེ་ལྟར་སློབ་ཞེས་པའི་བར་ལ། ཡང་རྟེན་གྱི་གང་ཟག་བྱང་ཆུབ་སེམས་དཔའ་གང་ཞིག་དེ་ལྟར་མ་གཏོགས་པའི་བསླབ་པ་འདི་ཤེས་པ་འདི་གཞན་ཡང་བསླབ་པ་གཉིས་པོ་ཉམས་ཤིང་ཚུལ་ཁྲིམས་འཆལ་བར་མི་འགྱུར་ཏེ་ཉམས་པའི་རྒྱུ་མི་དམིགས་པའི་ཕྱིར་རོ། །དེ་ནི་སངས་རྒྱས་ཀྱི་ཆོས་ཀྱིས་མཉེས་པར་བྱ་བའི་ཕྱིར་ཡུལ་ཤེས་རབ་ཀྱི་ཕ་རོལ་ཏུ་ཕྱིན་པའི་མཆོག་འདི་ལ་སློབ་སྟེ། དེ་ལྟ་བུའི་བསླབ་པ་དེ་ནི་ལྷག་པའི་སེམས་དེ་དང་ཚུལ་ཁྲིམས་གཉིས་ལས། བསླབ་པ་འདི་ལྷག་པའི་སེམས་ཀྱི་བསླབ་པ་ཡིན་པས་དེ་ལ་མཁས་ཏེ་དམིགས་པ་མེད་པའི་ཕྱིར་རོ། །དེ་ནི་མ་རིག་པ་སེལ་བ་ལ་མཁས་པའི་འོད་བྱེད་པ་རྣམས་ཀྱི་མི་དམིགས་པའི་ཤེས་རབ་ལ་དེ་ལྟར་སློབ་པ་ཡིན་ནོ། །
གཉིས་པ་མི་དགེ་བའི་གོ་སྐབས་མི་བྱེད་པ་ནི།
དགེ་བ་མ་ཡིན་སེམས་གཅིག་ཙམ་ཡང་སྐྱེད་མི་བྱེད། །
ཉི་མ་མཁའ་ལ་འགྲོ་བའི་ཟེར་གྱིས་ཟིལ་གནོན་པའི། །
མདུན་གྱི་བར་སྣང་ལ་ནི་མུན་པ་མི་གནས་བཞིན། །[༣༧]
ཞེས་གསུངས་ཏེ། དགེ་བ་མ་ཡིན་ཞེས་པ་ནས། མི་གནས་བཞིན་ཞེས་པའི་བར་ལ། དེ་ཡང་དེ་ལྟར་སློབ་པ་དེ་ལ་ཆགས་སྡང་དང་གཏི་མུག་མེད་པས་དགེ་བ་མ་ཡིན་པའི་སེམས་སྐད་ཅིག་ཙམ་ཡང་བསྐྱེད་པར་མི་བྱེད་དོ། །དཔེར་ན་ཉི་མ་མཁའ་ལ་འགྲོ་བ་བཞིན་ནོ། །
གསུམ་པ་དགེ་བ་ཐམས་ཅད་བསྡུད་པ་ནི།
ཤེས་རབ་ཕ་རོལ་ཕྱིན་ལ་བསླབ་པར་བྱས་རྣམས་ཀྱི། །
ཕ་རོལ་ཕྱིན་པ་ཐམས་ཅད་འདིར་ནི་འདུས་པར་འགྱུར། །
འཇིག་ཚོགས་ལྟ་བར་ལྟ་བ་དྲུག་ཅུ་གཉིས་འདུས་ལྟར། །
དེ་བཞིན་ཕ་རོལ་ཕྱིན་པ་འདི་དག་འདུས་པར་གསུངས། །[༣༨]
ཞེས་གསུངས་ཏེ། ཤེས་རབ་ཕ་རོལ་ཕྱིན་ཞེས་པ་ནས། འདུས་པར་གསུངས་ཞེས་པའི་བར་ལ། བསྡུ་བྱེད་ཤེས་རབ་ཀྱི་ཕ་རོལ་ཏུ་ཕྱིན་པ་ལ་དམིགས་མེད་དུ་བསླབ་པར་བྱས་པ་རྣམས་ཀྱི་ནང་དུ། སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་ལྔ་པོ་ཐམས་ཅད་མི་དམིགས་པར་ཤེས་པའི་ཤེས་རབ་དེར་འདུས་པར་འགྱུར་རོ། །དཔེར་ན་འཇིགས་ཚོགས་ཀྱི་ལྟ་བར་བལྟ་བ་དྲུག་ཅུ་རྩ་གཉིས་འདུས་པ་ལྟར་དུ། དཔེ་དེ་བཞིན་དུ་ཕ་རོལ་ཏུ་ཕྱིན་པ་ལྔ་པོ་འདི་དག་ཤེས་རབ་ཀྱི་ཕ་རོལ་ཏུ་ཕྱིན་པའི་ནང་དུ་འདུས་པར་གསུངས་སོ། །
དཔེར་ན་སྲོག་གི་དབང་པོ་འགགས་ན་དབང་པོ་གཞན། །
གང་དག་ཇི་སྙེད་ཡོད་པ་ཐམས་ཅད་འགག་པར་འགྱུར། །
དེ་ལྟར་ཤེས་རབ་སྤྱོད་པ་མཁས་པ་མཆོག་རྣམས་ཀྱི། །
ཕ་རོལ་ཕྱིན་པ་ཐམས་ཅད་འདིར་ནི་འདུས་པར་གསུངས། །[༣༩]
ཞེས་གསུངས་ཏེ། དེ་ལ་སྤྱིར་དབང་པོ་ཉི་ཤུ་རྩ་གཉིས་ལས། རྣམ་བྱང་གི་དབང་པོ་ནི། དད་པའི་དབང་པོ་དང༌། དྲན་པའི་དང༌། བརྩོན་འགྲུས་ཀྱི་དང༌། ཏིང་ངེ་འཛིན་གྱི་དང༌། ཤེས་རབ་ཀྱི་དང༌། མི་ཤེས་པ་ཀུན་ཤེས་པ་ཡི་དང༌། ཀུན་ཤེས་པ་དང༌། ཀུན་ཤེས་པ་གྲོལ་བས་དང་བརྒྱད། ཉོན་མོངས་པ་འཁོར་བའི་དང༌། མིག་གི་དབང་པོ་ལ་སོགས་པ་ལྔ་དང༌། ཡིད་ཀྱི་དང་ཡིད་བདེ་མི་བདེ་གཉིས་དང༌། ཚོར་བའི་བདེ་སྡུག་བཏང་སྙོམས་གསུམ་དང༌། སྲོག་གི་དབང་པོ་དང༌། ཕོ་མོའི་དབང་པོ་གཉིས་ཏེ་བཅུ་བཞི་དེ་ལྟར་ན་དབང་པོ་ཉི་ཤུ་རྩ་གཉིས་ཡོད་པ་ལས། དཔེར་ན་སྲོག་གི་དབང་པོ་གཅིག་པུ་འགགས་ན་དབང་པོ་རྩ་ཅིག་པོ་གཞན། གང་དག་ཇི་སྙེད་པ་ཐམས་ཅད་འགགས་པར་འགྱུར་བས་སྲོག་གི་དབང་པོར་དབང་པོ་གཞན་རྣམས་འདུས་པའོ། །དཔེ་དེ་ལྟར་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་མཁས་པ་མཆོག་ཏུ་གྱུར་པ་རྣམས་ཀྱིས། ཕ་རོལ་ཏུ་ཕྱིན་པ་ལྔ་ཐམས་ཅད་མི་དམིགས་པར་ཤེས་པའི་ཤེས་རབ་ཀྱི་ཕ་རོལ་ཏུ་ཕྱིན་པ་འདིར་ནི་འདུས་པར་གསུངས་སོ། །
གཉིས་པ་ཐེག་པ་ཐམས་ཅད་ལ་སློབ་པས་བསླབ་པ་རྒྱ་ཆེ་བ་ནི།
བྱང་ཆུབ་སེམས་མཁས་ཉན་ཐོས་ཡོན་ཏན་གང་དག་དང༌། །
དེ་བཞིན་རང་རྒྱལ་ཡོན་ཏན་ཀུན་ལ་སློབ་བྱེད་ཅིང༌། །
དེ་དག་དེ་ལ་མི་གནས་འདོད་པ་མི་སྐྱེད་དེ། །
འདི་ནི་བདག་གིས་བསླབ་བྱ་ཡིན་སྙམ་དེ་ཕྱིར་སློབ། །[༤༠]
ཅེས་གསུངས་ཏེ། བྱང་ཆུབ་སེམས་མཁས་ཞེས་པ་ནས། དེ་ཕྱིར་སློབ་ཞེས་པའི་བར་ལ། བྱང་ཆུབ་སེམས་དཔའ་མཁས་པ་གསལ་བ་གང་ཞིག་ཉན་ཐོས་ཀྱི་ཡོན་ཏན་གང་ཞིག་ཡོད་པ་དང༌། དེ་བཞིན་དུ་རང་རྒྱལ་བའི་ཡོན་ཏན་ཀུན་ལ་གཞན་དོན་དུ་སློབ་པར་བྱེད་ཅིང༌། བྱང་ཆུབ་སེམས་དཔའ་དེ་དག་ཡོན་ཏན་དེ་ལ་ཞེན་པའི་ཚུལ་གྱིས་མི་གནས་པ། རོ་མྱང་བའི་ཚུལ་གྱིས་འདོད་པ་མི་བསྐྱེད་དོ། །ཉན་རང་གི་ཡོན་ཏན་འདི་ནི་གཞན་དོན་དུ་བྱང་ཆུབ་སེམས་དཔའ་དག་གི་བསླབ་བྱ་ཡིན་སྙམ་ནས་གཞན་ལ་ཡང་དེའི་ཕྱིར་སློབ་པའོ། །
བཞི་པ་གཞན་བགྱི་ལ་རྗེས་སུ་ཡིད་རང་བས་དོན་ཆེ་བ་ནི།
མི་ལྡོག་བྱང་ཆུབ་མཆོག་ལ་རབ་ཏུ་ཞུགས་པ་ཡི། །
སེམས་བསྐྱེད་པ་ལ་བསམ་པ་ཐག་པས་ཡི་རང་བ། །
སྟོང་གསུམ་རི་རབ་སྲང་ལ་གཞལ་བས་ཚད་གཟུང་རུང༌། །
རྗེས་སུ་ཡི་རང་དགེ་བ་དེ་ནི་དེ་ལྟ་མིན། །[༤༡]
དགེ་བ་དོན་གཉེར་ཕན་འདོད་སེམས་ཅན་ཇི་སྙེད་པ། །
ཀུན་གྱི་བསོད་ནམས་ཕུང་པོ་ལ་ཡང་ཡི་རང་གྱུར། །
དེ་ཕྱིར་དེ་དག་རྒྱལ་བའི་ཡོན་ཏན་ཐོབ་གྱུར་ནས། །
སྡུག་བསྔལ་ཟད་པར་བྱ་ཕྱིར་འཇིག་རྟེན་ཆོས་སྦྱིན་བྱེད། །[༤༢]
ཅེས་གསུངས་ཏེ། མི་ལྡོག་བྱང་ཆུབ་ཞེས་པ་ནས། ཆོས་སྦྱིན་བྱེད་ཞེས་པའི་བར་ལ། ཕྱིར་མི་ལྡོག་པའི་བྱང་ཆུབ་ཀྱི་མཆོག་ལ་རབ་ཏུ་ཞུགས་པའི་གང་ཟག་འགའ་ཞིག །སེམས་བསྐྱེད་པ་ལ་གང་ཟག་གཞན་གྱི་བསམས་པ་ཐག་པས་རྗེས་སུ་ཡིད་རང་བར་བྱེད་ན། རྟག་པ་མཐའ་བཟུང་བའི་དཔེ་ནི། སྟོང་གསུམ་རི་རབ་དང་བཅས་པའམ་རི་རབ་ཉིད་སྲང་ལ་གཞལ་བས་སྲང་གྲངས་ཀྱི་ཚད་གཟུང་དུ་རུང་གི། སྔར་གྱི་རྗེས་སུ་ཡིད་རང་བ་ལས་བྱུང་བའི་དགེ་བ་དེ་ནི་དེ་ལྟར་གཟུང་དུ་རུང་བ་མ་ཡིན་ནོ། །
དེ་ཆེ་བའི་རྒྱུ་མཚན་ནི། དགེ་བ་དོན་དུ་གཉེར་བ་པོ་སེམས་ཅན་ལ་ཕན་པར་འདོད་པའི་སེམས་ཅན་ཇི་སྙེད་ཡོད་པ་ཀུན་གྱི་བསོད་ནམས་ཀྱི་ཕུང་པོ་ལ་ཡང་ཡིད་རང་བར་འགྱུར་ལ། དེའི་ཕྱིར་བྱང་ཆུབ་སེམས་དཔའ་དེ་དག་ཕྱིར་མི་ལྡོག་པའི་རྒྱལ་བའི་ཡོན་ཏན་ཐོབ་པར་གྱུར་ནས། སེམས་ཅན་ཀུན་གྱི་སྡུག་བསྔལ་ཟད་པར་བྱ་བའི་ཕྱིར་འཇིག་རྟེན་དུ་ཆོས་ཀྱི་སྦྱིན་པ་བྱེད་པས་སེམས་ཅན་ཀུན་གྱི་རྒྱུད་ཀྱི་དགེ་བ་བསྐྱེད་པའི་ཕྱིར་རོ། །དེས་རྟེན་གྱི་གང་ཟག་ངོས་གཟུང་བའི་སྒོ་ནས་བསླབ་པའི་རིམ་པ་སོང་ནས།
སྤྱི་དོན་བཞི་པ་དེ་ལྟར་སློབ་པའི་གང་ཟག་གི་ཆེ་བ་བསྔགས་པ་ལ་གསུམ། མི་རྟོག་པའི་སྤྱོད་པ་ཐོབ་པ་དང༌། མི་རྟོག་པའི་བྱ་བ་བྱེད་པ་དཔེས་བསྟན་པ་དང༌། མི་རྟོག་པར་སྤྱོད་པའི་ཕན་ཡོན་ནོ། །དང་པོ་མི་རྟོག་པའི་སྤྱོད་པ་ཐོབ་པ་ནི།
བྱང་ཆུབ་སེམས་དཔའ་དགའ་ཞིག་མི་རྟོག་ཆོས་རྣམས་ཀུན། །
སྟོང་དང་མཚན་མ་མེད་དང་སྤྲོས་མེད་ཡོངས་ཤེས་པ། །
དེ་ནི་ཤེས་རབ་གཉིས་ཀྱིས་བྱང་ཆུབ་ཚོལ་མི་བྱེད། །
རྣལ་འབྱོར་པ་དེ་ཤེས་རབ་ཕ་རོལ་ཕྱིན་མཆོག་བརྩོན། །[༤༣]
ནམ་མཁའི་ཁམས་དེ་དང་ནི་ནམ་མཁར་དེར་འགལ་བ། །
ཡོད་པ་མ་ཡིན་གང་གིས་ཀྱང་ནི་དེ་མ་ཐོབ། །
དེ་བཞིན་ཤེས་རབ་སྤྱོད་མཁས་བྱང་ཆུབ་སེམས་དཔའ་ཡང༌། །
ནམ་མཁའ་ལྟ་བུ་ཡིན་ཏེ་ཉེ་བར་ཞི་བ་སྤྱོད། །[༤༤]
ཅེས་གསུངས་ཏེ། བྱང་ཆུབ་སེམས་དཔའ་དགའ་ཞེས་པ་ནས། ཉེ་བར་ཞི་བ་སྤྱོད་ཞེས་པའི་བར་ལ། བྱང་ཆུབ་སེམས་དཔའ་གང་ལ་ལ་ཞིག་མི་རྟོག་པའི་བློ་གཟུགས་ལ་སོགས་པའི་ཆོས་རྣམས་ཀུན་ངོ་བོས་སྟོང་བའི་སྟོང་པ་ཉིད་དང༌། རྒྱུས་སྟོང་པའི་མཚན་མ་མེད་པ་དང༌། འབྲས་བུས་སྟོང་པའི་སྨོན་པ་མེད་པར་ཡོངས་སུ་ཤེས་པ་འདི་ནི་ཤེས་རབ་ཀྱིས་གཟུང་འཛིན་གཉིས་ཀྱིས་སམ། ཡང་བདག་མེད་གཉིས་ཀྱིས་བྱང་ཆུབ་ཚོལ་བར་མི་བྱེད་པའི་རྣལ་འབྱོར་པ་དེ་མི་དམིགས་པར་ཤེས་པའི་ཤེས་རབ་ཀྱི་ཕ་རོལ་ཏུ་ཕྱིན་པ་མཆོག་ལ་བརྩོན་པ་ཡིན་ནོ། །
དཔེར་ན། ཤར་ཕྱོགས་ཀྱི་ནམ་མཁའི་ཁམས་དེ་དང་ནི་ནུབ་ཕྱོགས་ཀྱི་ནམ་མཁའ་གཉིས་མཐོ་དམན་དང༌། རིང་ཐུང་དང༌། དེ་ལྟར་འགལ་བ་ཡོད་པ་མ་ཡིན་ལ་གང་ཟག་གང་གིས་ཀྱང་ནི་ཐ་དད་ཀྱི་དོན་དེ་མི་འཐོབ་བོ། །དཔེ་དེ་བཞིན་དུ་མི་དམིགས་པར་ཤེས་པའི་ཤེས་རབ་ལ་སྤྱོད་པ་མཁས་པའི་བྱང་ཆུབ་སེམས་དཔའི་སྒོ་གསུམ་ཡང༌། རྟོག་པ་གང་ཡང་མེད་པའི་དཔེ་ནམ་མཁའ་ལྟ་བུའི་མིན་ཏེ་བྱང་ཆུབ་སེམས་དཔའ་ལ་འདི་ཉེ་་རིང་གི་རྟོག་པ་ཉེ་བར་ཞི་ལ་སྤྱོད་དོ། །
གཉིས་པ་མི་རྟོག་པའི་བྱ་བ་བྱེད་པའི་དཔེས་བསྟན་པ་ལ་གསུམ། སྒྱུ་མའི་དཔེ་དང༌། སྤྲུལ་པའི་དཔེ་དང༌། ཤིང་གི་སྐྱེས་བུའི་དཔེའོ། །དང་པོ་སྒྱུ་མའི་དཔེ་ནི།
སྐྱེ་བོའི་དབུས་ན་སྒྱུ་མའི་སྐྱེས་བུ་འདི་སྙམ་དུ། །
སྐྱེ་བོ་འདི་མགུ་བྱ་སྙམ་མི་སེམས་དེ་ཡང་བྱེད། །
རྫུ་འཕྲུལ་སྣ་ཚོགས་རབ་ཏུ་སྟོན་པར་བྱེད་མཐོང་ཡང༌། །
དེ་ལ་ལུས་མེད་སེམས་མེད་མིང་ཡང་ཡོད་མ་ཡིན། །[༤༥]
དེ་བཞིན་ཤེས་རབ་སྤྱོད་པ་ནམ་ཡང་འདི་སྙམ་དུ། །
བྱང་ཆུབ་རྟོགས་ནས་འགྲོ་བ་ཡོངས་སུ་དགྲོལ་མི་སེམས། །
སྐྱེ་བ་སྣ་ཚོགས་དང་ནི་བྱ་བ་མང་ལྡན་པ། །
སྒྱུ་མ་ལྟ་བུར་སྟོན་ཀྱང་རྣམ་པར་མི་རྟོག་སྤྱོད། །[༤༦]
ཅེས་གསུངས་ཏེ། སྐྱེ་བོའི་དབུས་ན་ཞེས་པ་ནས། མི་རྟོག་སྤྱོད་ཞེས་པའི་བར་ལ། དེ་ལྟར་ཡང་སྤང་བླང་གི་བྱ་བ་བྱེད་པ་མི་འཐད་དོ་ཞེ་ན། མི་འགལ་བ་ནི་སྒྱུ་མའི་སྐྱེས་བུའི་དཔེ་དེ་བཞིན་དུ་ཤེས་རབ་ལ་སྤྱོད་པ་ལ་མཁས་པ་ནི་ཡང་འདི་སྙམ་དུ། བདག་གིས་བྱང་ཆུབ་རྟོགས་ཤིང་ཐོབ་ནས་འགྲོ་བ་སེམས་ཅན་རྣམས་སྡུག་བསྔལ་ལས་ཡོངས་སུ་བསྒྲོལ་བར་བྱ་སྙམ་དུ་མི་སེམས་ཀྱང་སྐྱེ་བ་ལ་དབང་ཐོབ་པས། གང་ལ་གང་འདུལ་གྱི་སྐྱེ་བ་སྣ་ཚོགས་སྟོན་པ་དང་ནི་བསྡུ་བ་བཞི་ལ་སོགས་པའི་བྱ་བ་མང་པོ་དང་ལྡན་པའོ། །དཔེ་སྒྱུ་མའི་སྐྱེས་བུ་སྟོན་ཀྱང་བློ་རྣམ་པར་མི་རྟོག་པ་ལ་སྤྱོད་པའོ། །
གཉིས་པ་སྤྲུལ་པའི་དཔེ་ནི།
དཔེར་ན་སངས་རྒྱས་སྤྲུལ་པ་སངས་རྒྱས་མཛད་པ་བྱེད། །
བྱེད་པ་དེ་ལ་དྲེགས་པ་ཅུང་ཟད་སྐྱེ་མི་འགྱུར། །
དེ་བཞིན་ཤེས་རབ་སྤྱོད་མཁས་བྱང་ཆུབ་སེམས་དཔའ་ཡང༌། །
སྤྲུལ་པ་སྒྱུ་མ་བཞིན་དུ་བྱ་བ་ཐམས་ཅད་སྟོན། །[༤༧]
ཞེས་གསུངས་ཏེ། དཔེར་ན་སངས་རྒྱས་ཞེས་པ་ནས། ཐམས་ཅད་སྟོན་ཞེས་པའི་བར་ལ། སངས་རྒྱས་ཀྱི་སྤྲུལ་པའི་དཔེ་དེ་བཞིན་དུ་མི་དམིགས་པར་ཤེས་པའི་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པ་ལ་མཁས་པའི་བྱང་ཆུབ་སེམས་དཔའ་ཡང༌། དེ་སངས་རྒྱས་ཀྱི་སྤྲུལ་པ་དང༌། སྒྱུ་མའི་སྐྱེས་བུ་བཞིན་དུ་རློམ་པ་དང་དྲེགས་པ་མེད་བཞིན་དུ་འགྲོ་བ་འདུལ་བའི་བྱ་བ་ཐམས་ཅད་སྟོན་པར་བྱེད་དོ། །
གསུམ་པ་ཤིང་གི་སྐྱེས་བུའི་དཔེ་ནི།
ཤིང་མཁན་བཟོ་བོ་མཁས་པས་སྐྱེས་པ་བུད་མེད་དང༌། །
འདྲ་བའི་བཟོ་བྱས་དེ་ཡང་བྱ་བ་ཐམས་ཅད་བྱེད། །
དེ་བཞིན་ཤེས་རབ་སྤྱོད་མཁས་བྱང་ཆུབ་སེམས་དཔའ་ཡང༌། །
རྣམ་པར་མི་རྟོག་ཡེ་ཤེས་བྱ་བ་ཐམས་ཅད་བྱེད། །[༤༨]
ཅེས་གསུངས་ཏེ། ཤིང་མཁན་བཟོ་བོ་ཞེས་པ་ནས། ཐམས་ཅད་བྱེད་ཞེས་པའི་བར་ལ། ཤིང་མཁན་གྱི་བཟོ་བོས་བྱས་པའི་སྐྱེས་བུའི་དཔེ་དེ་བཞིན་དུ། ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པ་ལ་མཁས་པའི་བྱང་ཆུབ་སེམས་དཔའ་ཡང༌། བློ་རྣམ་པར་མི་རྟོག་བཞིན་དུ་ཡང་ཡེ་ཤེས་ཀྱི་བྱ་བ་ཐམས་ཅད་བྱེད་པ་ལྟར་སྣང་ངོ༌། །
གསུམ་པ་མི་རྟོག་པའི་སྤྱོད་པ་ལ་གསུམ། ལྷས་བསྐུལ་བ་དང༌། སངས་རྒྱས་ཀྱིས་བསྔགས་པ་དང༌། བདུད་ཀྱི་མི་རྫི་བོའོ། །དང་པོ་ལྷས་བསྐུལ་བ་ནི།
དེ་ལྟར་སྤྱོད་མཁས་རྣམས་ལ་ལྷ་ཚོགས་མང་པོ་དག །
ཐལ་མོ་སྦྱར་བ་བཏུད་ནས་ཕྱག་ཀྱང་འཚལ་བར་བྱེད། །
ཅེས་གསུངས་ཏེ། དེ་ལྟར་སྤྱོད་མཁས་ཞེས་པ་ནས། འཚལ་བར་བྱེད་ཞེས་པའི་བར་ལ། ཚུལ་ཇི་ལྟར་སྤྱོད་པའི་མཁས་པ་ལྷས་བཀུར་བ་རྣམས་ལ་འདོད་གཟུགས་ཀྱི་ལྷ་ཚོགས་མང་པོ་དག །བྱང་ཆུབ་སེམས་དཔའ་དེ་བཞུགས་པའི་ཕྱོགས་སུ་ཐལ་མོ་སྦྱར་བ་བཏུད་ནས་འདུད་པ་དང་ཕྱག་འཚལ་བར་བྱེད་དོ། །
གཉིས་པ་སངས་རྒྱས་ཀྱིས་བསྔགས་པ་ནི།
ཕྱོགས་བཅུའི་འཇིག་རྟེན་ཁམས་ཀྱི་སངས་རྒྱས་ཇི་སྙེད་པའང༌། །
ཡོན་ཏན་བསྔགས་པའི་ཕྲེང་བ་ཡོངས་སུ་བརྗོད་པར་མཛད། །[༤༩]
ཅེས་གསུངས་ཏེ། ཕྱོགས་བཅུའི་ཞེས་པ་ནས། བརྗོད་པར་མཛད་ཞེས་པའི་བར་ལ། གཞན་ཡང་ཕྱོགས་བཅུའི་འཇིག་རྟེན་གྱི་ཁམས་ཀྱི་སངས་རྒྱས་ཀྱི་ཇི་སྙེད་པ་བཞུགས་པའང༌། དེ་ལ་གཟིགས་ནས་འདི་ནི་སྐྱེས་བུ་དམ་པ་དཔའ་བོ་ཞེས་པ་ལ་སོགས་པའི་ཡོན་ཏན་གྱི་བསྔགས་པའི་ཕྲེང་བ་ལྟར། བར་མ་ཆད་པར་ཡོངས་སུ་བརྗོད་པ་མཛད་དོ། །
གསུམ་པ་བདུད་ཀྱིས་མི་རྫི་བ་ནི།
གང་གཱའི་ཀླུང་མཉམ་ཞིང་ན་སེམས་ཅན་ཇི་སྙེད་པ། །
དེ་ཀུན་ཡོངས་སུ་བརྟག་པ་བཟུང་སྟེ་བདུད་གྱུར་ལ། །
བ་སྤུ་ཉག་རེ་ལས་ཀྱང་དེ་སྙེད་སྤྲུལ་བྱས་ཀྱང༌། །
དེ་དག་ཀུན་གྱིས་མཁས་ལ་བར་ཆད་བྱ་མི་ནུས། །[༥༠]
རྒྱུ་རྣམ་བཞི་ཡིས་བྱང་ཆུབ་སེམས་དཔའ་མཁས་སྟོབས་ལྡན། །
བདུད་བཞིས་ཐུབ་པར་དཀའ་ཞིང་བསྐྱོད་པར་མི་ནུས་ཏེ། །
སྟོང་པར་གནས་དང་སེམས་ཅན་ཡོངས་སུ་མི་གཏོང་དང༌། །
ཇི་སྐད་སྨྲས་བཞིན་བྱེད་དང་བདེ་གཤེགས་བྱིན་བརླབས་ཅན། །[༥༡]
ཞེས་གསུངས་ཏེ། གང་གཱའི་ཀླུང་མཉམ་ཞེས་པ་ནས། བྱིན་བརླབས་ཅན་ཞེས་པའི་བར་ལ། ཡང་གང་གཱའི་ཀླུང་གི་བྱེ་མ་སྙེད་དང་མཉམ་པའི་ཞིང་ན་སེམས་ཅན་ཇི་སྙེད་ཡོད་པ་དེ་དག་ལ་ཀུན་གྱིས་ཡོངས་སུ་བརྟག་པའི་བསམ་པ་བཟུང་སྟེ། བདུད་དུ་གྱུར་པ་དེ་དག་རེ་རེའི་བ་སྤུའི་ཉག་མ་རེ་རེ་ལས་ཀྱང་ཤར་གྱི་བདུད་དེ་སྙེད་ཅིག་སྤྲུལ་པ་བྱས་ཀྱང༌། བདུད་དེ་དག་ཀུན་གྱིས་བྱང་ཆུབ་སེམས་དཔའ་མཁས་པ་དེ་ལ་བར་ཆད་བྱ་བར་མི་ནུས་ཏེ། འདི་ལྟར་རྒྱུ་རྣམ་པ་བཞི་ཡིས་བྱང་ཆུབ་སེམས་དཔའ་ཐབས་མཁས་ཤིང་ཤེས་རབ་ཀྱི་སྟོབས་དང་ལྡན་ཞིང༌། ལྷའི་བུའི་བདུད་ལ་སོགས་པའི་བདུད་བཞིས་ཐུབ་པར་དཀའ་ཞིང་ཅུང་ཟད་ཀྱང་བསྐྱེད་པར་མི་ནུས་ཏེ། རྒྱུ་བཞི་གང་ཞེ་ན། རང་གི་བློ་གནས་ལུགས་སྟོང་པར་གནས་པས་དོན་དམ་པར་བར་དུ་གཅོད་པ་བྱེད་པ་མེད་པ་དེ། ཀུན་རྫོབ་ཏུ་དོན་དམ་མ་རྟོགས་པའི་སེམས་ཅན་སྙིང་རྗེ་ཆེན་པོས་ཡོངས་སུ་མི་གཏོང་བ་དང༌། ཇི་སྐད་སྨྲས་ཤིང་དམ་བཅས་པ་བཞིན་མ་ཉམས་པར་བྱེད་པ་དང༌། དེ་ལྟ་བུ་དེ་ལ་བདེ་བར་གཤེགས་པའི་བྱིན་བརླབས་ཅན་རྣམས་ཀྱིས་བྱིན་གྱིས་བརློབ་པས་སོ། །དེས་གང་ཟག་གི་ཆེ་བ་བསྔགས་པ་སོང་ནས།
སྤྱི་དོན་ལྔ་པ་སྤྱད་བྱ་ཆོས་ཀྱི་ཆེ་བ་བསྔགས་པ་ལ་གསུམ། ཡུམ་ལ་མོས་པ་དང་སྤྲོ་བས་བྱང་ཆུབ་ཀྱི་ལམ་སྣ་ཟིན་པ་དང༌། ཡུམ་གནས་པ་རྣམས་ཀྱིས་མཆོག་ཏུ་བསྟན་པ་དང༌། ཡུམ་བསླབ་པ་རྣམས་ཀྱི་མཆོག་ཏུ་བསྟན་པའོ། །དང་པོ་ཡུམ་ལ་མོས་པ་དང་སྤྲོ་བས་བྱང་ཆུབ་ཀྱི་ལམ་སྣ་ཟིན་པ་ནི།
དེ་བཞིན་གཤེགས་ཡུམ་ཤེས་རབ་ཕ་རོལ་ཕྱིན་པ་འདི། །
འཆད་ཚེ་བྱང་ཆུབ་སེམས་དཔའ་གང་ཞིག་མོས་བྱེད་ཅིང༌། །
བསམ་པ་ཐག་པས་བསྒྲུབ་པར་མངོན་པར་བརྩོན་བྱེད་ན། །
དེས་པ་ཐམས་ཅད་མཁྱེན་པ་ཉིད་ལ་ཞུགས་རིག་བྱ། །[༥༢]
ཞེས་གསུངས་ཏེ། དེ་བཞིན་གཤེགས་ཡུམ་ཞེས་པ་ནས། ཞུགས་རིག་བྱ་ཞེས་པའི་བར་ལ། དུས་གསུམ་གྱི་དེ་བཞིན་གཤེགས་པ་རྣམས་བསྐྱེད་པའི་ཡུམ་ཤེས་རབ་ཀྱི་ཕ་རོལ་ཏུ་ཕྱིན་པ་འདི་འཆད་པའི་ཚེ། བྱང་ཆུབ་སེམས་དཔའ་གང་ལ་ལ་ཞིག་བསམ་པ་མོས་པར་བྱེད་ཅིང༌། འདུན་པའི་བསམ་པ་ཐག་པའི་སྒོ་ནས་བསྒྲུབ་པར་བྱེད་པ་ལ་མངོན་པར་བརྩོན་པར་བྱེད་ན། དེ་ལྟ་བུའི་བསམ་སྦྱོར་དང་ལྡན་པ་དཔེ་འབྲས་བུ་རྣམ་པ་ཐམས་ཅད་མཁྱེན་པ་ཉིད་ལ་ངེས་པར་ཞུགས་པར་རིག་པར་བྱའོ། །
གཉིས་པ་ཡུམ་གནས་པ་རྣམས་ཀྱི་མཆོག་ཏུ་བསྟན་པ་ལ་གསུམ། བྱང་ཆུབ་སེམས་པའི་གནས་པ་ཉིད་ངོས་བཟུང་བ་དང༌། དེ་གཞན་ལ་མཆོག་ཏུ་བསྟན་པ་དང༌། དོན་ཀུན་འདོད་པ་དེ་ལ་གནས་པར་གདམས་པའོ། །དང་པོ་བྱང་ཆུབ་སེམས་པའི་གནས་པ་ཉིད་ངོས་བཟུང་བ་ནི།
ཆོས་དབྱིངས་དེ་བཞིན་ཉིད་ལ་གནས་པར་མི་འགྱུར་ཞིང༌། །
དཔེར་ན་བར་སྣང་སྤྲིན་བཞིན་གནས་པ་མེད་པར་གནས། །
རིག་སྔགས་འཆང་བ་གནས་མེད་མཁའ་རྒྱུ་གནས་འདོད་པ། །
སྔགས་མཐུས་དུས་མིན་མེ་ཏོག་ལྡན་ཞིང་བྱིན་གྱིས་རློབ། །[༥༣]
དེ་ལྟར་སྤྱོད་པ་བྱང་ཆུབ་སེམས་དཔའ་མཁས་གསལ་བ། །
རྟོགས་པར་བྱེད་དང་སངས་རྒྱས་ཆོས་རྣམས་དམིགས་མི་འགྱུར། །
འཆད་པར་བྱེད་དང་ཆོས་འདོད་ལྟ་བར་བྱེད་མི་དམིགས། །
འདི་ནི་ཞི་འདོད་ཡོན་ཏན་དགའ་བའི་གནས་མ་ཡིན། །[༥༤]
ཞེས་གསུངས་ཏེ། ཆོས་དབྱིངས་དེ་བཞིན་ཉིད་ཞེས་པ་ནས། གནས་མ་ཡིན་ཞེས་པའི་བར་ལ། གཞི་ཆོས་ཀྱི་དབྱིངས་དེ་བཞིན་ཉིད་ལ་བློ་ཞེན་པའི་ཚུལ་གྱིས་གནས་པར་མི་འགྱུར་ཞིང༌། མི་གནས་པ་དཔེ་བར་སྣང་ལ་གནས་པའི་སྤྲིན་བཞིན་དམིགས་ཡུལ་འགའ་ལ་ཡང་གནས་པ་མེད་པར་གནས་སོ། །
ཡང་དཔེར་ན་རིགས་སྔགས་འཆང་བ་ཡང་གནས་པ་མེད་པར་ནམ་མཁའ་ལ་རྒྱུ་ཞིང་གནས་པར་འདོད་པ་དང༌། ཡང་སྔགས་གྲུབ་པའི་མཐུས་སྐྱེ་བའི་དུས་མིན་པ་དགུན་ལྟ་བུ་མེ་ཏོག་དང་ལྡན་པར་བྱེད་པ་ལ། ཤིང་སྐམ་པོ་བྱིན་གྱིས་རློབ་པར་བྱེད་དོ། །དཔེ་དེ་ལྟར་སྤྱོད་པའི་བྱང་ཆུབ་སེམས་དཔའ་ཐབས་མཁས་ཤིང་དབང་པོ་གསལ་བ་ཡིད་གཞུངས་པའི་བློ་གྲོས་དང་ལྡན་པ་གང་ཞིག །རང་གིས་སྟོང་པར་བྱེད་པའི་ལམ་དང་འབྲས་བུ་སངས་རྒྱས་ཀྱི་ཡོན་ཏན་དང༌། སྟོབས་ལ་སོགས་པའི་ཆོས་རྣམས་དམིགས་པར་མི་འགྱུར་རོ། །ཆོས་འཆད་པའི་སློབ་དཔོན་དང༌། ཆོས་འདོད་པའི་སློབ་མ་ལ་བལྟ་བར་བྱེད་པ་མི་དམིགས་ཏེ་དབྱེར་མེད་པའི་ཕྱིར་རོ། །
འདི་ནི་བདག་གཞན་གྱི་སྡུག་བསྔལ་ཞི་བར་འདོད་པའི་ཡོན་ཏན་བསྒྲུབ་པ་ལ་དགའ་བའི་བྱང་ཆུབ་སེམས་དཔའི་གནས་སམ་བརྟེན་བྱེད་པའི་རིགས་མ་ཡིན་ནོ། །
གཉིས་པ་དེ་གཞན་ལ་མཆོག་ཏུ་བསྟན་པ་ནི།
དགྲ་བཅོམ་རྣམ་ཐར་དེ་བཞིན་གཤེགས་ཀྱི་མ་གཏོགས་པར། །
གནས་པ་འདི་ནི་ཉན་ཐོས་རང་རྒྱལ་བཅས་པ་ཡི། །
གནས་པ་ཞི་བའི་ཏིང་འཛིན་རབ་ཞི་བདེ་ལྡན་པ། །
ཇི་སྙེད་ཀུན་གྱི་མཆོག་དང་གོང་ན་མེད་པ་ཡིན། །[༥༥]
འདབ་ཆགས་མཁའ་ལ་གནས་ཀྱང་ལྟུང་བར་འགྱུར་མ་ཡིན། །
ཉ་ནི་ཆུ་ལ་གནས་ཀྱང་འཚུབས་ཏེ་འཆི་བ་མེད། །
དེ་ལྟར་བྱང་ཆུབ་སེམས་དཔའ་བསམ་གཏན་སྟོབས་དག་གིས། །
ཕ་རོལ་སོན་པ་སྟོང་གནས་མྱ་ངན་འདའ་མི་འགྱུར། །[༥༦]
ཞེས་གསུངས་ཏེ། དགྲ་བཅོམ་རྣམ་ཐར་ཞེས་པ་ནས། འདའ་མི་འགྱུར་ཞེས་པའི་བར་ལ། ཡང་དགྲ་བཅོམ་པ་རྣམ་པར་ཐར་པ་བརྒྱད་དང་དེ་བཞིན་གཤེགས་པའི་རྒྱུད་ལ་མངའ་བ་འདི་རྣམ་ཐར་མ་གཏོགས་པར། བྱང་ཆུབ་སེམས་དཔའི་གནས་པ་འདི་ནི་འཕགས་པ་ཉན་ཐོས་དང་རང་རྒྱལ་བ་དང་བཅས་པའི་གནས་པ་ཉོན་མོངས་པ་ཞི་བའི་བསམ་གཏན་གྱི་ཏིང་ངེ་འཛིན་ཟག་མེད་ཀྱི་བདེ་བས་ཡིད་རབ་ཏུ་དགའ་ཞིང་ལུས་བདེ་བ་དང་ལྡན་པ། དེ་ཇི་སྙེད་ཡོད་པ་ཀུན་གྱི་མཆོག་དང་གོང་ན་མེད་པ་ཡིན་ནོ། །མི་དམིགས་པ་བསྒོམས་ན་ཉོན་མོངས་པ་ཟད་ནས་མྱ་ངན་ལས་འདའ་བ་མི་འཐད་དོ་ཞེ་ན། འཐད་དེ་ཇི་ལྟར་འདབ་ཆགས་ནམ་མཁའ་སྟོང་པ་ལ་གནས་ཀྱང་ཡང་བ་ལ་ལྟུང་བར་འགྱུར་བ་མ་ཡིན་པ་དང༌། ཉ་ནི་ཆུ་ལ་གནས་ཀྱང་ཆུས་འཚུབས་ཏེ་འཆི་བའང་མེད་པ་དེ་ལྟར། བྱང་ཆུབ་སེམས་དཔའ་མི་གནས་པའི་བསམ་གཏན་བཞི་དང༌། སྟོབས་བཅུ་དག་གིས་འཁོར་བའི་ཕ་རོལ་ཏུ་ཕྱིན་པ་ཤེས་རབ་ཀྱི་སྟོང་པར་གནས་ཀྱང་ཐབས་སྙིང་རྗེ་ཆེན་པོས་མྱ་ངན་ལས་འདས་པ་ཐོབ་པར་མི་འགྱུར་རོ། །
གསུམ་པ་དོན་ཀུན་འདོད་པས་དེ་ལ་གནས་པ་ནི།
སེམས་ཅན་ཀུན་གྱི་ཡོན་ཏན་མཆོག་ཏུ་འགྲོ་བ་དང༌། །
སངས་རྒྱས་ཡེ་ཤེས་མཆོག་ཏུ་རྨད་བྱུང་མཆོག་རེག་དང༌། །
ཆོས་ཀྱི་སྦྱིན་པ་རབ་མཆོག་དམ་པ་སྦྱིན་འདོད་གང༌། །
ཕན་མཛད་རྣམས་ཀྱི་གནས་མཆོག་འདི་ལ་བསྟེན་པར་གྱིས། །[༥༧]
ཞེས་གསུངས་ཏེ། སེམས་ཅན་ཀུན་གྱི་ཞེས་པ་ནས། བསྟེན་པར་གྱིས་ཞེས་པའི་བར་ལ། དཔེར་ན་སེམས་ཅན་ཀུན་གྱི་ནང་ནས། ཡོན་ཏན་གྱི་མཆོག་ཏུ་གྱུར་བ་འགྲོ་བ་བསམ་གཏན་མངོན་ཤེས་དང་ཐུན་མོང་མ་ཡིན་པ། སངས་རྒྱས་ཀྱི་ཡེ་ཤེས་མཆོག་ཏུ་གྱུར་ཅིང་རྨད་དུ་འབྱུང་བ་མཆོག་པ་རེག་པར་འདོད་པ་དང༌། སེམས་ཅན་ཐམས་ཅད་ལ་ཐེག་ཆེན་གྱི་ཆོས་ཀྱི་སྦྱིན་པ་རབ་མཆོག་དམ་པ་སྦྱིན་པར་འདོད་པ་གང་ཡིན་པའི་རྒྱལ་སྲས་སེམས་ཅན་རྣམས་ལ་ཕན་པར་མཛད་པ་རྣམས་ཀྱིས་མི་གནས་པའི་མཆོག་དེ་ལ་བརྟེན་པར་གྱིས་ཤིག་ཅེས་སོ། །
གསུམ་པ་ཡུམ་བསླབ་པའི་མཆོག་ཏུ་བསྟན་པ་ལ་གཉིས། མཆོག་གི་རྒྱུ་བསླབ་བྱ་གདམས་པ་དང༌། དེ་མཆོག་ཉིད་བསྒྲུབ་པའོ། །དང་པོ་མཆོག་གི་རྒྱུ་བསླབ་བྱ་གདམས་པ་ནི།
བསླབ་པ་འདི་ནི་འདྲེན་པས་བསླབ་པ་ཡོངས་བརྗོད་ན། །
བསླབ་པ་ཇི་སྙེད་ཀུན་གྱི་མཆོག་དང་གོང་ན་མེད། །
མཁས་པ་གང་ཞིག་བསླབ་ཀུན་ཕ་རོལ་འགྲོ་འདོད་པས། །
སངས་རྒྱས་བསླབ་པ་ཤེས་རབ་ཕ་རོལ་ཕྱིན་འདིར་སློབས། །[༥༨]
ཞེས་གསུངས་ཏེ། བསླབ་པ་འདི་ནི་ཞེས་པ་ནས། ཕྱིན་འདིར་སློབས་ཞེས་པའི་བར་ལ། མི་གནས་པའི་བསླབ་པ་འདི་ནི་འདྲེན་པས་ཐེག་པ་ཆེན་པོའི་ལམ་གྱི་བསླབ་པ་ཡིན་པར་ཡོངས་སུ་བརྗོད་པ་དེ། ལྷག་པ་ཚུལ་ཁྲིམས་ཀྱི་བསླབ་པ་དང༌། ལྷག་པ་སེམས་ཀྱི་བསླབ་པ་ལ་སོགས་པའི་བསླབ་པ་ཇི་སྙེད་བརྗོད་པ་ཀུན་གྱི་ནང་ནས་ཤེས་རབ་ཀྱི་བསླབ་པ་འདི་ལས་མཆོག་དང་གོང་ན་མེད་པ་ཡིན་ཏེ། དེས་ན་མཁས་པ་གང་ལ་ལ་ཞིག་བསླབ་པ་ཀུན་གྱི་ཕ་རོལ་ཏུ་ཕྱིན་པར་འགྲོ་བར་འདོད་པས། སངས་རྒྱས་རྣམས་ཀྱི་ལམ་ཐུན་མོང་མ་ཡིན་པའི་བསླབ་པ་ཤེས་རབ་ཀྱི་ཕ་རོལ་ཏུ་ཕྱིན་པ་འདི་སློབས་ཤིག་ཅེས་སོ། །
གཉིས་པ་མཆོག་ཉིད་དུ་བསྒྲུབ་པ་ལ་གཉིས། འབྲས་བུ་ཡོན་ཏན་ཐམས་ཅད་ཀྱི་འབྱུང་གནས་ཡིན་པ་དང༌། རྒྱུ་ལ་འཕེལ་འགྲིབ་མེད་པའོ། །དང་པོ་འབྲས་བུ་ཡོན་ཏན་ཐམས་ཅད་ཀྱི་འབྱུང་གནས་ནི།
འདི་ནི་ཆོས་གཏེར་མཆོག་དང་ཆོས་མཛོད་དམ་པ་ཡིན། །
སངས་རྒྱས་རིགས་ཡིན་འགྲོ་བའི་བདེ་དང་བསྐྱེད་པའི་མཛོད། །
ཅེས་གསུངས་ཏེ། འདི་ནི་ཆོས་གཏེར་མཆོག་ཞེས་པ་ནས། བསྐྱེད་པའི་མཛོད་ཞེས་པའི་བར་ལ། བསླབ་པ་འདི་ནི་ཟད་མི་ཤེས་པའི་ཡོན་ཏན་དང་ལྡན་པས་ཆོས་ཀྱི་གཏེར་མཆོག་དང་ལྡན་པ་ལ། སྟོབས་ལ་སོགས་པའི་འབྱུང་གནས་ཡིན་པས་ཆོས་ཀྱི་མཛོད་དམ་པ་ཡང་ཡིན་ནོ། །སངས་རྒྱས་རྣམས་ཀྱི་རྒྱུའམ་རིགས་ཡིན་ལ་འགྲོ་བའི་བདེ་བ་དང་ཏིང་ངེ་འཛིན་གྱི་བསྐྱེད་པའི་མཛོད་ཡིན་ནོ། །
གཉིས་པ་རྒྱུ་ལ་འཕེལ་འགྲིབ་མེད་པ་ལ་ཡང་གཉིས། མདོར་བསྟན་པ་དང༌། རྒྱས་པར་བཤད་པའོ། །དང་པོ་མདོར་བསྟན་ནི།
འདས་དང་མ་བྱོན་ཕྱོགས་བཅུའི་འཇིག་རྟེན་མགོན་པོ་རྣམས། །
དེ་དག་འདི་ལས་འཁྲུངས་ཀྱང་ཆོས་དབྱིངས་ཟད་མི་ཤེས། །[༥༩]
ཞེས་གསུངས་ཏེ། འདས་དང་ཞེས་པ་ནས། ཟད་མི་ཤེས་ཞེས་པའི་བར་ལ། སྔར་གང་དག་འདས་པ་དང་མ་བྱོན་པ་དང༌། ད་ལྟར་ཕྱོགས་བཅུའི་འཇིག་རྟེན་ན་བཞུགས་པའི་མགོན་པོ་སངས་རྒྱས་རྣམས། སྔར་དེ་དག་གི་དམིགས་རྐྱེན་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ལས་འཁྲུངས་ཀྱང་ཆོས་ཀྱི་དབྱིངས་ཟད་པར་མི་འགྱུར་རོ། །
གཉིས་པ་རྒྱས་པར་བཤད་པ་ལ་གཉིས། ཕྱིའི་རྟེན་འབྲེལ་དང༌། ནང་གི་རྟེན་འབྲེལ་ལོ། །དང་པོ་ཕྱིའི་རྟེན་འབྲེལ་ནི།
ཤིང་དང་འབྲས་བུ་མེ་ཏོག་ནགས་ཚལ་ཇི་སྙེད་པ། །
དེ་དག་ཐམས་ཅད་ས་ལས་ཡང་དག་འབྱུང་ཞིང་འཐོན། །
འོན་ཀྱང་ས་ལ་ཟད་པ་མེད་ཅིང་འཕེལ་བ་མེད། །
ཡོངས་སུ་མི་ཉམས་རྣམ་པར་མི་རྟོག་སྐྱོ་བ་མེད། །[༦༠]
སངས་རྒྱས་སྲས་དང་ཉན་ཐོས་རང་རྒྱལ་ལྷ་རྣམས་དང༌། །
འགྲོ་བ་ཀུན་གྱི་བདེ་སྐྱིད་ཆོས་རྣམས་ཇི་སྙེད་པ། །
དེ་ཀུན་ཤེས་རབ་ཕ་རོལ་ཕྱིན་པ་མཆོག་ལས་བྱུང༌། །
ཤེས་རབ་རྣམས་ཀྱང་ཟད་པ་མེད་ཅིང་འཕེལ་བ་མེད། །[༦༡]
ཅེས་གསུངས་ཏེ། ཤིང་དང་འབྲས་བུ་ཞེས་པ་ནས། འཕེལ་བ་མེད་ཞེས་པའི་བར་ལ། དེ་ཡང་ཕྱིའི་རྟེན་འབྲེལ་ལྟར་འགྲོ་བ་ཀུན་གྱི་བདེ་བ་དང༌། བསྐྱེད་པའི་ཆོས་རྣམས་ཇི་སྙེད་ཡོད་པ་དེ་དག་ཀུན་རྗེས་སུ་འགྲོ་བའི་ཚུལ་གྱིས། ཤེས་རབ་ཀྱི་ཕ་རོལ་ཏུ་ཕྱིན་པ་མཆོག་ཉམས་སུ་བླངས་པས་བྱུང་ལ། འབྱུང་བའི་ཤེས་རབ་ལ་ནམ་ཡང་ཉུང་ངུར་ཟད་པའང་མེད་ཅིང༌། མང་དུ་འཕེལ་བ་གང་ཡང་མེད་པའོ། །
གཉིས་པ་ནང་གི་རྟེན་འབྲེལ་ནི།
སེམས་ཅན་ཐ་མ་འབྲིང་དང་མཆོག་གྱུར་ཇི་སྙེད་པ། །
དེ་ཀུན་མ་རིག་ལས་བྱུང་བདེ་བར་གཤེགས་པས་གསུངས། །
རྐྱེན་རྣམས་ཚོགས་ནས་སྡུག་བསྔལ་འཁྲུལ་འཁོར་རབ་ཏུ་འབྱུང༌། །
མ་རིག་འཁྲུལ་འཁོར་དེ་ནི་ཟད་མེད་འཕེལ་བ་མེད། །[༦༢]
ཡེ་ཤེས་ཚུལ་སྒོ་ཐབས་དང་རྩ་བ་ཇི་སྙེད་པ། །
དེ་ཀུན་ཤེས་རབ་ཕ་རོལ་ཕྱིན་པ་མཆོག་ལས་བྱུང༌། །
རྐྱེན་རྣམས་ཚོགས་ནས་ལས་ཀྱི་འཁྲུལ་འཁོར་རབ་ཏུ་འབྱུང༌། །
ཤེས་རབ་ཕ་རོལ་ཕྱིན་ལ་ཟད་མེད་འཕེལ་བ་མེད། །[༦༣]
བྱང་ཆུབ་སེམས་དཔའ་གང་ཞིག་རྟེན་ཅིང་འབྲེལ་འབྱུང་ལ། །
སྐྱེ་མེད་ཟད་པ་མེད་པར་ཤེས་རབ་འདི་ཤེས་ཏེ། །
ཉི་མ་སྤྲིན་མེད་འོད་ཟེར་འཕྲོ་བས་མུན་བསལ་ལྟར། །
མ་རིག་ཐིབས་པོ་བཅོམ་ནས་རང་བྱུང་ཐོབ་པར་འགྱུར། །[༦༤]
ཞེས་གསུངས་ཏེ། སེམས་ཅན་ཐ་མ་འབྲིང་དང་ཞེས་པ་ནས། ཐོབ་པར་འགྱུར་ཞེས་པའི་བར་ལ། ཡང་ན་རྟེན་ཅིང་འབྲེལ་བར་འབྱུང་བ་སེམས་ཅན་ཐ་མ་ངན་འགྲོ་གསུམ། འབྲིང་མི་དང༌། མཆོག་ཏུ་གྱུར་པའི་རིགས་ཇི་སྙེད་ཡོད་པ་དེ་དག་ཀུན་ཏུ་རྒྱུ་འབྲས་དང༌། དེ་ཁོ་ན་ཉིད་མི་ཤེས་པའི་རྒྱུ་མ་རིག་པ་ལས་འབྱུང་བར་བདེ་བར་གཤེགས་པས་གསུངས་སོ། །
དེ་ལས་དང་ཉོན་མོངས་པའི་རྐྱེན་རྣམས་འཚོགས་ནས་ཁམས་གསུམ་གྱི་སྡུག་བསྔལ་གྱི་འཁྲུལ་འཁོར་རབ་ཏུ་འབྱུང་ལ། རྒྱུ་མ་རིག་པའི་འཁྲུལ་འཁོར་དེ་ནི་ཟད་པའང་མེད་ལ་འཕེལ་བ་ཡང་མེད་དོ། །དཔེ་དེ་བཞིན་དུ་མཐར་ཕྱིན་པའི་ཡེ་ཤེས་ཚུལ་ཅེས་པས་བསྒོམ་པའི་ལམ་དང༌། སྒོ་ཅེས་པས་མཐོང་བའི་ལམ་དང༌། ཐབས་ཅེས་པས་སྦྱོར་བའི་ལམ་དང༌། རྩ་བ་ཅེས་པས་ཚོགས་ལམ་སོགས་ཇི་སྙེད་པ་ཀུན་ཤེས་རབ་ཀྱི་ཕ་རོལ་ཏུ་ཕྱིན་པའི་མཆོག་འདི་ལས་འབྱུང་ངོ༌། །མ་རིག་པའི་བག་ཆགས་ཀྱི་ས་དང་ཟག་པ་མེད་པའི་ལས་ཀྱི་རྐྱེན་རྣམས་འཚོགས་ནས་བསམ་གྱིས་མི་ཁྱབ་པའི་འཆི་འཕོ་ལ་སོགས་པའི་ལས་ཀྱི་འཁྲུལ་འཁོར་རབ་ཏུ་བྱུང་ལ། ཆོས་ཀྱི་དབྱིངས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་ཟད་པ་མེད་ཅིང་འཕེལ་བའང་མེད་དོ། །བྱང་ཆུབ་སེམས་དཔའ་གང་ལ་ལ་ཞིག་ངོ་བོ་རྟེན་ཅིང་འབྲེལ་བར་འབྱུང་བ་ལ། རང་བཞིན་སྐྱེ་བ་མེད་པ་དང་ཟད་ཅིང་འགག་པ་མེད་པར་ཤེས་པའི་ཤེས་རབ་འདི་ཤེས་ཏེ། དཔེར་ན་ཉི་མ་སྤྲིན་མེད་པའི་འོད་ཟེར་འཕྲོ་བས། མུན་པའི་ཚོགས་བསལ་བ་ལྟར། ཐོག་མ་མེད་པའི་དུས་ཀྱི་མ་རིག་པ་གཉིས་ཀྱི་འཐིབས་པོ་བཅོམ་ནས་མཐོང་ལམ་དང་བསྒོམ་ལམ་གྱི་རང་འབྱུང་གི་ཡེ་ཤེས་ཐོབ་པར་འགྱུར་རོ། །དེ་ཡན་ཆད་ཀྱིས་གཙོ་བོ་ཤེས་རབ་ཀྱི་ཕ་རོལ་ཏུ་ཕྱིན་པ་རྒྱས་པར་བསྟན་ཏོ། །
གཉིས་པ་དེ་ལྟར་བསླབས་པའི་འབྲས་བུ་བསྟན་པ་ལ་ལྔ། བསམ་གཏན་གྱི་ཕ་རོལ་ཏུ་ཕྱིན་པ། བརྩོན་འགྲུས་ཀྱི་ཕ་རོལ་ཏུ་ཕྱིན་པ། བཟོད་པའི་ཕ་རོལ་ཏུ་ཕྱིན་པ། ཚུལ་ཁྲིམས་ཀྱི་ཕ་རོལ་ཏུ་ཕྱིན་པ། སྦྱིན་པའི་ཕ་རོལ་ཏུ་ཕྱིན་པ། དང་པོ་ལྷག་པ་བསམ་གཏན་གྱི་ཕ་རོལ་ཏུ་ཕྱིན་པའི་དོན་བསྟན་པ་ལ་གསུམ། འབྲས་བུ་དམ་པའི་རྟེན་བྱེད་པ་དང༌། བྱ་བ་རྒྱ་ཆེན་པོ་བསྒྲུབ་པ་དང༌། བསམ་པའི་དབང་གིས་མཆོག་དམན་དུ་བྱེད་པའོ། །དང་པོ་འབྲས་བུ་དམ་པའི་རྟེན་བྱེད་པ་ནི།
མཐུ་ཆེན་ལྡན་པ་བསམ་གཏན་བཞིས་ཀྱང་གནས་བྱེད་ལ། །
བརྟེན་པར་བྱེད་པ་མ་ཡིན་གནས་པར་བྱེད་པ་མེད། །
འོན་ཀྱང་བསམ་གཏན་ཡན་ལག་བཅས་པ་བཞི་པོ་འདི། །
བྱང་ཆུབ་དམ་པ་མཆོག་ཐོབ་པ་ཡི་རྟེན་དུ་འགྱུར། །[༦༥]
ཤེས་རབ་མཆོག་ཐོབ་བསམ་གཏན་དག་ལ་གནས་པ་ནི། །
གཟུགས་མེད་ཏིང་འཛིན་དམ་པ་བཞི་ཡང་ཉམས་སུ་མྱོང༌། །
བསམ་གཏན་འདི་དག་བྱང་ཆུབ་དམ་པ་མཆོག་ལ་ཕན། །
བྱང་ཆུབ་སེམས་དཔའ་ཟག་པ་ཟད་ཕྱིར་སློབ་པ་མིན། །[༦༦]
ཞེས་གསུངས་ཏེ། མཐུ་ཆེན་ལྡན་པ་ཞེས་པ་ནས། ཟད་ཕྱིར་སློབ་པ་མིན་ཞེས་པའི་བར་ལ། ཤེས་རབ་ཀྱི་ཕ་རོལ་ཏུ་ཕྱིན་པའི་སྟོབས་དང་ལྡན་ཞིང་མཐུ་ཆེན་པོ་དང་ལྡན་པའི་བྱང་ཆུབ་སེམས་དཔའ་བསམ་གཏན་དང་ལྡན་པ་ལ་སོགས་པ་བཞིས་ཀྱང་གཞན་དོན་དུ་གནས་པར་བྱེད་ལ། དེ་དག་ལ་མཚན་མར་འཛིན་ཅིང་རོ་མྱང་བའི་ཚུལ་གྱིས་བརྟེན་པར་བྱེད་པ་མང་ཞིང༌། དེ་དག་ལ་རྒྱུན་དུ་གནས་པར་བྱེད་པ་མེད་ལ། མེད་བཞིན་དུ་ཡང་དེ་དག་ལ་འཇུག་པ་ནི། འོན་ཀྱང་བསམ་གཏན་བཞིའི་ཡན་ལག་དྲུག་གམ་བཅོ་བརྒྱད་བཅས་པ་བཞི་པོ་འདིར། ཐེག་ཆེན་གྱི་བྱང་ཆུབ་སེམས་དཔའ་མཐོང་ལམ་དང༌། དམ་པའམ་མཆོག་རྫོགས་པའི་སངས་རྒྱས་ཐོབ་པའི་རྟེན་དུ་འགྱུར་ལ། དེ་རྣམས་ཐམས་ཅད་ལྡན་པའི་ཤེས་རབ་ཀྱི་ཕ་རོལ་ཏུ་ཕྱིན་པ་མཆོག་ཐོབ་ནས། ཟག་མེད་ཀྱི་བསམ་གཏན་གནས་པ་ནི་གཟུགས་མེད་སྐྱེ་མཆེད་མུ་བཞིའི་ཏིང་ངེ་འཛིན་དམ་པ་བཞི་ཡང༌། གཞན་དོན་དུ་རེ་ཤིག་ཙམ་ཉམས་སུ་མྱོང་བར་བྱེད་དོ། །དགོས་པ་ཅིའི་ཆེད་དུ་ཞེ་ན། བསམ་གཏན་དང་ཏིང་ངེ་འཛིན་འདི་དག་བྱང་ཆུབ་དམ་པའི་ཕྱིར་ཡིན་གྱི། ཉན་ཐོས་ལྟར་དུ་བྱང་ཆུབ་སེམས་དཔའ་རང་གི་ཟག་པ་ཟད་པར་བྱ་བའི་ཕྱིར་སློབ་པ་མ་ཡིན་ནོ། །
གཉིས་པ་བྱ་བ་ཆེན་པོ་བསྒྲུབ་པ་ལ་གཉིས། མ་ཆགས་པའི་ཁྱད་པར་དང༌། བྱ་བ་བསྒྲུབ་པའི་ཁྱད་པར་རོ། །དང་པོ་མ་ཆགས་པའི་ཁྱད་པར་ནི།
འདི་ནི་ཡོན་ཏན་ཚོགས་པའི་ངོ་མཚར་རྨད་བྱུང་སྟེ། །
བསམ་གཏན་ཏིང་ངེ་འཛིན་ལ་གནས་ནས་མཚན་མ་མེད། །
དེ་ལ་གནས་རྣམས་གལ་ཏེ་ལུས་ནི་ཞིག་གྱུར་ན། །
བསམ་པ་ཇི་བཞིན་འདོད་པའི་ཁམས་སུ་ཡང་སྐྱེའོ། །[༦༧]
དཔེར་ན་འཛམ་གླིང་མི་ཞིག་སྔོན་ཆད་ལྷ་ཡུལ་གྱི། །
ལྷ་ཡི་གྲོང་ཁྱེར་མཆོག་ཏུ་མ་ཕྱིན་ཕྱིས་སོང་སྟེ། །
དེ་ནི་ཡོངས་སུ་བཟུང་བའི་ཡུལ་དེ་རྣམས་མཐོང་ནས། །
ཕྱིར་འདིར་འོང་བར་གྱུར་ན་ཆགས་པར་མི་བྱེད་ལྟར། །[༦༨]
དེ་བཞིན་བྱང་ཆུབ་སེམས་དཔའི་ཡོན་ཏན་མཆོག་འཆང་བ། །
རྣལ་འབྱོར་བརྩོན་ཏེ་བསམ་གཏན་ཏིང་འཛིན་ལ་གནས་ནས། །
ཕྱིར་ཡང་འདོད་པའི་ཁམས་སུ་གནས་ཏེ་ཆགས་པ་མེད། །
ཆུ་ཡི་པདྨ་བཞིན་དུ་བྱིས་པའི་ཆོས་མི་གནས། །[༦༩]
ཞེས་གསུངས་ཏེ། འདི་ནི་ཡོན་ཏན་ཚོགས་ཞེས་པ་ནས། ཆོས་མི་གནས་ཞེས་པའི་བར་ལ། འདི་ནི་ཡོན་ཏན་ཚོགས་པའི་བྱང་ཆུབ་སེམས་དཔའ་རྨད་བྱུང་འདི་གང་ཞེ་ན། བསམ་གཏན་བཞི་དང་གཟུགས་མེད་བཞིའི་ཏིང་ངེ་འཛིན་ལ་བྱང་ཆུབ་སེམས་དཔའ་གནས་ནས་མཚན་མར་འཛིན་པའི་སྒོ་ནས་རོ་མྱང་བ་མེད་ལ། དེ་ལ་གནས་པ་རྣམས་འདོད་ཁམས་སུ་སྨོན་ལམ་བཏབ་ནས་གལ་ཏེ་ལུས་འདི་ཞིག་པར་འགྱུར་ན། འདོད་པའི་འདོད་ཆགས་དང་བྲལ་ཡང་སྨོན་ལམ་གྱི་བསམ་པ་ཇི་ལྟ་བ་བཞིན་དུ་འདོད་པའི་ཁམས་སུ་སྔར་བཞིན་དུ་ཡང་སྐྱེའོ། །
དེ་ཡང་དཔེར་ན་འཛམ་གླིང་རྒྱལ་པོ་གྲགས་པ་མཐའ་ཡས་ལྟ་བུའི་མི་ཞིག་གིས་སྔོན་ཆད་ལྷའི་ཡུལ་གྱི་ལྷའི་གྲོང་ཁྱེར་མཆོག་ཏུ་སྔར་མ་ཕྱིན་པར་ཕྱིས་སོང་སྟེ། དེ་ན་ལྷ་རྣམས་ཀྱིས་ཡོངས་སུ་བཟུང་པའི་ཡུལ་དེ་རྣམས་མཐོང་ཞིང་ལོངས་སྤྱད་ནས། ངན་སེམས་ཀྱིས་ཕྱིར་འཛམ་བུའི་གླིང་འདིར་འོང་བར་གྱུར་ན་ལྷ་ཡུལ་ལ་འཆགས་པར་མི་བྱེད་པ་ལྟར། དཔེ་དེ་བཞིན་དུ་བྱང་ཆུབ་སེམས་དཔའ་མི་དམིགས་པའི་ཏིང་ངེ་འཛིན་གྱིས་ཡོན་ཏན་མཆོག་འཆང་བ་ལས་རྣལ་འབྱོར་པ་བརྩོན་པ་སྟེ། སྔར་བསམ་གཏན་བཞི་དང་ཏིང་ངེ་འཛིན་བཞི་ལ་གནས་ཏེ། ཕྱིར་ཡང་འདོད་པའི་ཁམས་སུ་གནས་ཏེ་སྔར་གྱི་བསམ་གཏན་གྱི་རོ་ལ་ཆགས་པ་མེད་དེ། དཔེར་ན་ཆུའི་པད་མ་ཆུས་མ་གོས་པ་བཞིན་དུ། འདོད་ཁམས་སུ་སྐྱེས་ཀྱང་བྱིས་པ་འདོད་པའི་ཆོས་ལ་མི་གནས་སོ། །
གཉིས་པ་བྱ་བ་བསྒྲུབ་པའི་ཁྱད་པར་ལ་གཉིས། རང་གི་བྱ་བ་བསྒྲུབ་པ་དང༌། སེམས་ཅན་ལ་བདེ་བ་སྦྱིན་པའོ། །དང་པོ་རང་གི་བྱ་བ་བསྒྲུབ་པ་ནི།
བདག་ཉིད་ཆེན་པོ་སེམས་ཅན་ཡོངས་སུ་སྨིན་བྱ་དང༌། །
ཞིང་སྤྱོད་ཕ་རོལ་ཕྱིན་རྫོགས་དོན་བྱེད་ཁོ་ནར་ཟད། །
བྱང་ཆུབ་ཡོན་ཏན་ཕ་རོལ་ཕྱིན་ཉམས་འགྱུར་འོང་ཞེས། །
གཟུགས་མེད་ཁམས་སུ་སྐྱེ་བ་དོན་དུ་གཉེར་མི་བྱེད། །[༧༠]
ཅེས་གསུངས་ཏེ། བདག་ཉིད་ཆེན་པོ་ཞེས་པ་ནས། གཉེར་མི་བྱེད་ཞེས་པའི་བར་ལ། བདག་ཉིད་ཆེན་པོ་དེ་གདུལ་བྱ་སེམས་ཅན་ཡོངས་སུ་སྨིན་པར་བྱ་བ་དང༌། སངས་རྒྱས་ཀྱི་ཞིང་ཡོངས་སུ་སྦྱོང་བ་དང༌། རང་གི་ཕ་རོལ་ཏུ་ཕྱིན་པ་དྲུག་གི་ཚོགས་རྫོགས་པའི་དོན་བྱེད་པ་ཁོ་ནར་ཟད་ཀྱིས་འདོད་པའི་བདེ་བ་ཆགས་པའི་ཕྱིར་མ་ཡིན་ནོ། །
འོ་ན་ཏིང་ངེ་འཛིན་དེ་ལ་གནས་པས་གཟུགས་མེད་དུ་ཅང་སྐྱེ་འམ། ཞེ་ན་མི་སྐྱེ་སྟེ། བྱང་ཆུབ་སེམས་པའི་ཡོན་ཏན་གྱི་ཕ་རོལ་ཏུ་ཕྱིན་པ་བསྒྲུབ་པ་ལས་ཉམས་པར་འགྱུར་དུ་འོང་ངོ༌། །ཞེས་གཟུགས་མེད་ཀྱི་ཁམས་སུ་སྐྱེ་བ་ལེན་པ་དོན་དུ་གཉེར་བར་མི་བྱེད་དོ། །
གཉིས་པ་སེམས་ཅན་ལ་བདེ་བ་སྦྱིན་པ་ནི།
དཔེར་ན་མི་ཞིག་རིན་ཆེན་གཏེར་རྣམས་རྙེད་གྱུར་ནས། །
དེ་ལ་འདོད་པའི་བློ་ནི་བསྐྱེད་པར་མ་བྱས་ལ། །
དེས་ཀྱང་དུས་གཞན་ཞིག་ན་དེ་དག་ཡོངས་བླངས་ཤིང༌། །
བླངས་ནས་ཁྱིམ་དུ་སོང་སྟེ་ཆགས་པར་མི་བྱེད་ལྟར། །[༧༡]
དེ་བཞིན་བྱང་ཆུབ་སེམས་དཔའ་མཁས་པ་དགའ་བ་དང༌། །
བདེ་སྦྱིན་བསམ་གཏན་ཏིང་འཛིན་ཞི་བ་བཞི་ཐོབ་ནས། །
བསམ་གཏན་བདེ་ལྡན་བསམ་གཏན་ཏིང་འཛིན་ཐོབ་བཏང་སྟེ། །
འགྲོ་ལ་སྙིང་བརྩེར་ལྡན་པ་ཕྱིར་ཡང་འདོད་ཁམས་འཇུག །[༧༢]
ཅེས་གསུངས་ཏེ། དཔེར་ན་མི་ཞིག་ཞེས་པ་ནས། འདོད་ཁམས་འཇུག་ཞེས་པའི་བར་ལ། རིན་པོ་ཆེའི་གཏེར་རྙེད་པའི་མིའི་དཔེ་དེ་བཞིན་དུ་བྱང་ཆུབ་སེམས་དཔའ་སྦྱངས་པ་དང་ལྡན་པ་མཁས་པ་གཞན་གྱི་དོན་བྱེད་པ་ལས་དགའ་བ་དང༌། གཞན་ལ་བདེ་བ་སྦྱིན་པ་ཡང་བསམ་གཏན་བཞི་དང་ཏིང་ངེ་འཛིན་བཞིའི་ཞི་བ་བཞི་ཐོབ་ནས། དེ་ལ་ཡང་མ་ཆགས་པར་བསམ་གཏན་གྱི་བདེ་བ་དང་ལྡན་པས་བསམ་གཏན་གྱི་ཏིང་ངེ་འཛིན་ཐོབ་པའི་ཕྱིར་བཏང་སྟེ། འགྲོ་བ་རྣམས་ལ་སྙིང་བརྩེ་བ་དང་ལྡན་པས་ཕྱིར་ཡང་འདོད་པའི་ཁམས་སུ་འཇུག་པར་འདོད་དོ། །
གསུམ་པ་བསམ་པའི་དབང་གི་མཆོག་དམན་དུ་དབྱེ་བ་ནི།
གལ་ཏེ་བྱང་ཆུབ་སེམས་དཔའ་ཏིང་འཛིན་བསམ་གཏན་གནས། །
དགྲ་བཅོམ་རང་རྒྱལ་ཐེག་པར་འདོད་པའི་བློ་སྐྱེས་ན། །
མཉམ་པར་མ་བཞག་རྒོད་ཅིང་སེམས་གཡེངས་གྱུར་པ་སྟེ། །
སངས་རྒྱས་ཡོན་ཏན་ཡོངས་ཉམས་མཉན་པ་གྲུ་ཞིག་བཞིན། །[༧༣]
གཞན་ཡང་གཟུགས་དང་སྒྲ་དང་དེ་བཞིན་དྲི་དང་རོ། །
རེག་དང་འདོད་ཡོན་ལྔ་ལ་མངོན་པར་བརྩོན་གྱུར་ཀྱང༌། །
དགྲ་བཅོམ་རང་རྒྱལ་ཐེག་བྲལ་བྱང་ཆུབ་སེམས་དགའ་ན། །
དཔའ་བོ་རྟག་ཏུ་མཉམ་གཞག་ཡིན་པར་ཤེས་པར་བྱ། །[༧༤]
ཞེས་གསུངས་ཏེ། གལ་ཏེ་བྱང་ཆུབ་སེམས་དཔའ་ཞེས་པ་ནས། ཡིན་པར་ཤེས་པར་བྱ་ཞེས་པའི་བར་ལ། གལ་ཏེ་བྱང་ཆུབ་སེམས་དཔའ་སྔར་བཤད་པའི་ཏིང་ངེ་འཛིན་དང་བསམ་གཏན་ཐོབ་ཅིང་གནས་པ་དེ། ཆེད་དུ་བྱ་བ་དགྲ་བཅོམ་པ་དང་རང་རྒྱལ་བའི་ཐེག་པ་ཐོབ་པར་འདོད་པའི་བློ་སྐྱེས་ན། མཉམ་པར་བཞག་སྟེ་རྒོད་ཅིང་སེམས་བསམ་གཏན་ལ་གནས་ཀྱང་ཐེག་ཆེན་གྱི་མི་མཐུན་སོགས་ལ་འཕྲོས་པས་གཡེང་བར་གྱུར་པ་སྟེ། སངས་རྒྱས་ཀྱི་ཡོན་ཏན་སྟོབས་ལ་སོགས་པ་ཐོབ་པ་ལས་ཡོངས་སུ་ཉམས་པའི་ཕྱིར། དཔེར་ན་གཉན་པ་རྒྱ་མཚོའི་སྟེང་དུ་གྲུ་ཞིག་པ་བཞིན་ནོ། །
གཞན་བྱང་ཆུབ་སེམས་དཔའ་གཟུགས་དང་སྒྲ་དང་དེ་བཞིན་དུ་དྲི་དང་རོ་དང༌། རེག་བྱ་དང་འདོད་པའི་ཡོན་ཏན་ལྔ་ལ་ཞེན་པ་མེད་པར་མངོན་པར་སྤྱོད་ཅིང་བརྩོན་པར་གྱུར་ཀྱང་མི་མཐུན་པའི་ཕྱོགས་དགྲ་བཅོམ་པ་དང་རང་རྒྱལ་གྱི་ཐེག་པ་དང་བྲལ་ཏེ། རྫོགས་པའི་བྱང་ཆུབ་དམ་པ་ཐོབ་པ་ལ་སེམས་དགའ་ན། ཐོབ་བྱ་ལས་སེམས་མི་གཡོ་བས་དཔའ་བོ་བྱང་ཆུབ་སེམས་དཔའ་རྟག་ཏུ་མཉམ་པར་བཞག་པ་ཡིན་པ་ཤེས་པར་བྱའོ། །དེ་ཡན་ཆད་ཀྱིས་རྩེ་མོའི་སྐབས་བསྟན་ནས།
དེ་ནས་སྤྱོད་པ་ལ་རྗེས་ཐོབ་གཙོ་བོར་གྱུར་པ་མཐར་གྱིས་པ་དང་སྐད་ཅིག་མ་ཡིན་པས་སྐབས་དྲུག་པ་མཐར་གྱིས་པའི་སྦྱོར་བའི་ངོ་བོ་ནི། ཆོས་སྐུའི་དོན་གཞི་ལམ་འབྲས་གསུམ་མི་དམིགས་པར་བསྒོམ་པ་གང་ཞིག་བྱང་ཆུབ་ཀྱི་སྤྱོད་པ་རིམ་པ་ཅན་ཉམས་སུ་ལེན་པའོ། །
དེ་ཡང་རྗེས་ཐོབ་ཀྱི་སྣང་བ་ལ་ཞེན་མེད་ཀྱི་བྱ་བ་དགེ་སྦྱོར་ཡིན་པས། གཞུང་འདིར་བརྩོན་འགྲུས་ནས་སྦྱིན་པ་ཚུན་ཆད་ཀྱིས་བསྟན། ཡེ་ཤེས་ཞབས་ཀྱིས་གནས་སྐབས་ཀྱི་ཕན་ཡོན་དྲུག་གིས་བསྟན་པར་བཞེད་དོ། །འདི་ལ་དབྱེ་བ་བཅུ་གསུམ་ཡོད་དེ་གཞུང་འདི་ཁྲིག་ཆགས་མེད་དོན་གྱིས་ཚང་ངོ༌། །
གཉིས་པ་བརྩོན་འགྲུས་ཀྱི་ཕ་རོལ་ཏུ་ཕྱིན་པ་སྟོན་པ་ལ་གསུམ། ཆེད་དུ་བྱ་བ་གཞན་དོན་ལ་སྦྱོར་བས་མཆོག་ཉིད་དུ་བསྟན་པ་དང༌། བྱ་བ་རྒྱ་ཆེན་པོས་མཆོག་ཉིད་དུ་བསྟན་པ་དང༌། འཁོར་གསུམ་རྣམ་པར་དག་པས་མཆོག་ཏུ་བསྟན་པའོ། །དང་པོ་ཆེད་དུ་སྦྱོར་བ་གཞན་དོན་ལ་ཡང་གསུམ། གུས་པས་འགྲོ་བ་དང༌། རང་བདེ་བ་ལ་མ་ཆགས་པ་དང༌། གཞན་གྱི་དོན་ལ་མི་སྐྱེ་བའོ། །དང་པོ་གུས་པས་འགྲོ་བ་ནི།
སེམས་ཅན་གང་ཟག་གཞན་ཕྱིར་སེམས་དཔའ་རྣམ་དག་པ། །
བརྩོན་འགྲུས་ཕ་རོལ་ཕྱིན་ལ་མངོན་བརྩོན་རྣམ་པར་སྤྱོད། །
དཔེར་ན་བྲན་མོ་ཆུ་ཆུན་དབང་མེད་རྗེ་བོའི་དབང༌། །
དེ་བཞིན་དཔའ་རྣམས་སེམས་ཅན་ཀུན་གྱི་དབང་གིས་འགྲོ། །[༧༥]
སྤྱོ་བ་བྱས་སམ་འོན་ཏེ་རྟག་ཏུ་བརྡེགས་ཀྱང་རུང༌། །
བྲན་མོ་རྗེ་བོ་ལ་ནི་ཟློག་ཚིག་མི་སྨྲ་ཡི། །
འདི་ཡིས་བདག་ནི་བསད་པར་འགྱུར་དུ་འོང་སྙམ་ནས། །
ཤིན་ཏུ་སྐྲག་པའི་ཡིད་ཀྱིས་འཇིགས་བཅས་ཟིལ་གྱིས་གནོན། །[༧༦]
དེ་བཞིན་བྱང་ཆུབ་ཆེད་དུ་བྱང་ཆུབ་མཆོག་ཞུགས་པ། །
འགྲོ་བ་ཀུན་ལ་བྲན་གྱུར་བཞིན་དུ་གནས་པར་བྱ། །
འདི་ལས་བྱང་ཆུབ་ཐོབ་ཅིང་ཡོན་ཏན་རྫོགས་པར་འགྱུར། །
རྩྭ་དང་ཤིང་ལས་མེ་བྱུང་བས་ནི་དེ་ཉིད་སྲེག །[༧༧]
ཅེས་གསུངས་ཏེ། སེམས་ཅན་གང་ཟག་ཅེས་པ་ནས། དེ་ཉིད་བསྲེག་ཞེས་པའི་བར་ལ། སེམས་ཅན་གང་ཟག་གཞན་གྱི་ཆོ་གའི་བརྩོན་འགྲུས་ཀྱི་དཔེ་རྣམ་པར་དག་པ་དེ་ཀུན་རྫོབ་ཏུ་བརྩོན་འགྲུས་ཀྱི་ཕ་རོལ་ཏུ་ཕྱིན་པ་ལ་མངོན་པར་བརྩོན་ཞིང་དམིགས་པ་མེད་པའི་རྣམ་པར་སྤྱོད་པ་ཡིན་ཏེ། བྲན་མོའི་དཔེ་དེ་བཞིན་དུ་ཐོབ་བྱ་བྱང་ཆུབ་ཆེན་པོའི་ཆེད་དུ་བྱང་ཆུབ་སེམས་དཔའ་བསམ་པ་མཆོག་ཏུ་ཞུགས་པ་རྣམས་ཀྱིས་ཀྱང༌། འགྲོ་བ་སེམས་ཅན་ཀུན་ལ་བྲན་དུ་འགྱུར་བ་བཞིན་དུ་བསམ་སྦྱོར་ལ་གནས་པར་བྱའོ། །དེ་ལྟར་བྱས་པས་འདི་ལས་བྱང་ཆུབ་ཐོབ་ཅིང་གནས་སྐབས་ཀྱི་ཡོན་ཏན་རྫོགས་པར་འགྱུར་རོ། །དེ་ལྟར་མ་ཡིན་པར་ཁེངས་པ་དང་ཞེ་སྡང་བྱས་ན་རང་རྒྱུད་བསྲེག་པ་དཔེར་ན་རྩཱ་དང་ཤིང་ལས་མེ་བྱུང་བས་ནི་རྩ་ཤིང་དེ་ཉིད་བསྲེག་པ་བཞིན་ནོ། །
གཉིས་པ་རང་བདེ་བ་ལ་མ་ཆགས་པ་ནི།
བདག་གི་བདེ་བ་བཏང་ནས་རེ་བ་མེད་སེམས་ཀྱིས། །
སེམས་ཅན་གཞན་གྱི་དགོས་ལ་ཉིན་མཚན་མངོན་པར་བརྩོན། །
ཞེས་གསུངས་ཏེ། བདག་གི་བདེ་བ་བཏང་ནས་ཞེས་པ་ནས། མངོན་པར་བརྩོན་ཞེས་པའི་བར་ལ། ཡང་དཔེར་ན་བདག་གི་འདོད་གཟུགས་ཀྱི་ཁམས་ཀྱི་བདེ་བ་བཏང་ནས་ལན་ལ་རེ་བ་མེད་པའི་སེམས་ཀྱི་སེམས་ཅན་གཞན་གྱི་དགོས་པ་དུས་ཉིན་མཚན་མེད་པར་བརྩོན་པའོ། །
གསུམ་པ་གཞན་གྱི་དོན་ལ་མི་སྐྱོ་བ་ནི།
བུ་གཅིག་པ་ལ་མ་ནི་རིམ་གྲོ་བྱེད་པ་ལྟར། །
བསམ་པ་ཐག་པས་རྣམ་པར་སྐྱོ་མེད་གནས་པར་གྱིས། །[༧༨]
ཞེས་གསུངས་ཏེ། བུ་ཅིག་པ་ལ་ཞེས་པ་ནས། གནས་པར་གྱིས་ཞེས་པའི་བར་ལ། ཚུལ་དེ་ལྟར་བུ་ཅིག་པ་ལ་མ་ནི་བརྩེ་བས་རིམ་གྲོ་བྱེད་པ་ལྟར་དུ། གཞན་དོན་བྱེད་པ་ལ་བསམ་པ་ཐག་པས་ཡིད་རྣམ་པར་སྐྱོ་བ་མེད་པར་གནས་པར་གྱིས་ཤིག་ཅེས་པའོ། །དེས་ཆོས་ཀྱི་སྐུའི་སྐབས་བསྟན་པའོ། །
གཉིས་པ་བྱ་བ་རྒྱ་ཆེན་པོ་ཉིད་དུ་བསྟན་པ་ལལྔ། སྤྱིར་བསྟན་པ་དང༌། དུས་རིང་པོས་ཞུམ་པ་དང༌། མ་ཞུམ་པ་དང༌། སྦྱོར་བ་བྱ་དཀའ་བས་ཞུམ་པ་དང༌། མ་ཞུམ་པའོ། །དང་པོ་སྤྱིར་བསྟན་པ་ནི།
བྱང་ཆུབ་སེམས་དཔའ་གང་ཞིག་ཡུན་རིང་འཁོར་འདོད་ཅིང༌། །
སེམས་ཅན་དོན་དང་ཞིང་སྦྱོང་བརྩོན་པའི་རྣལ་འབྱོར་པ། །
སྐྱོ་བའི་བློ་ནི་རྡུལ་ཙམ་སྐྱེ་བར་མི་འགྱུར་ན། །
དེ་ནི་བརྩོན་འགྲུས་ཕ་རོལ་ཕྱིན་ལྡན་གཡེལ་བ་མེད། །[༧༩]
ཅེས་གསུངས་ཏེ། བྱང་ཆུབ་སེམས་དཔའ་ཞེས་པ་ནས། གཡེལ་བ་མེད་ཞེས་པའི་བར་ལ། བྱང་ཆུབ་སེམས་དཔའ་གང་ལ་ལ་ཞིག་ད་དུང་དུས་ཡུན་རིང་དུ་འཁོར་བར་གནས་པར་འདོད་ཅིང༌། དེར་བྱ་བ་སེམས་ཅན་གྱི་དོན་བྱེད་པ་དང་སངས་རྒྱས་ཀྱི་ཞིང་ལ་སྦྱོར་བ་དང་རང་གི་ཚོགས་རྫོགས་པར་བྱ་བ་ལ་བརྩོན་པའི་རྣལ་འབྱོར་པ་དེ། སྦྱོར་བ་བྱ་དཀའ་ཞིང་དུས་ཡུན་རིང་བ་ལ་ཡིད་སྐྱོ་བའི་བློ་ནི་རྡུལ་ཕྲ་རབ་ཙམ་ཡང་སྐྱེ་བར་མི་འགྱུར་བར་འདུག་ན། དེ་ནི་བརྩོན་འགྲུས་ཀྱི་ཕ་རོལ་ཏུ་ཕྱིན་པ་དང་ལྡན་ཞིང་ཐེག་ཆེན་གྱི་བསམ་པ་དང་སྦྱོར་བ་ལས་གཡེལ་བ་མེད་པ་ཡིན་ནོ། །
གཉིས་པ་དུས་ཡུན་རིང་བས་ཞུམ་པ་ནི།
བྱང་ཆུབ་སེམས་དཔའ་མི་མཁས་བསྐལ་པ་བྱེ་བ་བགྲང༌། །
གལ་ཏེ་རིང་པོར་འདུ་ཤེས་སྡུག་བསྔལ་བྱང་ཆུབ་སྒྲུབ། །
ཡང་དག་ཆོས་སྒྲུབ་བྱེད་ཚེ་ཡུན་རིང་སྡུག་བསྔལ་འགྱུར། །
དེས་ན་བརྩོན་འགྲུས་ཕ་རོལ་ཕྱིན་ཉམས་ལེ་ལོ་ཅན། །[༨༠]
ཞེས་གསུངས་ཏེ། བྱང་ཆུབ་སེམས་དཔའ་ཞེས་པ་ནས། ལེ་ལོ་ཅན་ཞེས་པའི་བར་ལ། དེ་ཡང་དེ་ལས་བཟློག་སྟེ་བྱང་ཆུབ་སེམས་དཔའ་ཐེག་ཆེན་གྱི་དོན་ལ་མི་མཁས་པ་འགའ་ཞིག་བསྐལ་པ་བྱེ་བ་ལ་སོགས་པའི་ཚོགས་བསགས་པ་འགྲང་ཞིང༌། གལ་ཏེ་དེ་ལ་དུས་རིང་བར་འདུ་ཤེས་པ་དང་སྦྱོར་བ་བྱ་དཀའ་བ་ལ་སྡུག་བསྔལ་བའི་ཡིད་ཀྱིས་བྱང་ཆུབ་བསྒྲུབ་ལ། བསྒྲུབ་བྱ་ཡང་དག་པའི་ཆོས་སྒྲུབ་པར་བྱེད་པ་དེའི་ཚེ་འདུ་ཤེས་དེ་ཉིད་ནད་ཀྱིས་དུས་ཡུན་རིང་པོར་སྡུག་བསྔལ་དུ་འགྱུར་རོ། །དེ་བས་ན་དེ་ནི་གོ་ཆའི་བརྩོན་འགྲུས་ཀྱི་ཕ་རོལ་ཏུ་ཕྱིན་པ་ལས་ཉམས་པས་སྒྱིད་ལུག་པའི་ལེ་ལོ་ཅན་ཡིན་ནོ། །
གསུམ་པ་མ་ཞུམ་པ་ནི།
བྱང་ཆུབ་མཆོག་ཏུ་སེམས་བསྐྱེད་དང་པོ་ནས་བཟུང་སྟེ། །
བྱང་ཆུབ་བླ་ན་མེད་པ་ཐོབ་པར་འགྱུར་གྱི་བར། །
ཉིན་མཚན་གཅིག་ཙམ་དུ་ནི་ཡིད་ལ་སེམས་བྱེད་ན། །
མཁས་པ་གསལ་བས་བརྩོན་འགྲུས་བརྩམས་པར་རིག་པར་བྱ། །[༨༡]
ཞེས་གསུངས་ཏེ། བྱང་ཆུབ་མཆོག་ཏུ་ཞེས་པ་ནས། རིག་པར་བྱ་ཞེས་པའི་བར་ལ། ཡང་གང་ཟག་གང་ཞིག་བྱང་ཆུབ་ཏུ་སེམས་བསྐྱེད་པའི་འདུན་པ་དང་ལྡན་པ་ནས་བཟུང་སྟེ། མཐར་འབྲས་བུ་བྱང་ཆུབ་བླ་ན་མེད་པ་ཐོབ་པར་མ་གྱུར་གྱི་བར་ལ། དུས་ཉིན་མཚན་གྱི་ཆ་ཅིག་ཙམ་དུ་ནི་ཡིད་ལ་སེམས་པར་བྱེད་ན། སྔར་སྦྱངས་པས་མཁས་པ་དང་ད་ལྟར་རིག་པས་གསལ་བ་ཡང་དག་པའི་གོ་ཆ་བརྩོན་འགྲུས་ཀྱི་ཕ་རོལ་ཏུ་ཕྱིན་པ་བརྩམས་པར་རིག་པར་བྱའོ། །
བཞི་པ་སྦྱོར་བ་བྱ་དཀའ་བས་ཞུམ་པ་ནི།
གལ་ཏེ་འགའ་ཞིག་འདི་སྐད་རི་རབ་རི་བཤིག་པའི། །
རྗེས་ལ་བྱང་ཆུབ་མཆོག་ཐོབ་འགྱུར་ཞེས་སྨྲ་བ་ལས། །
ཅི་སྟེ་སྐྱོ་བའི་བློ་སྐྱེད་ཚད་ཀྱང་སེམས་བྱེད་ན། །
དེ་ཚེ་བྱང་ཆུབ་སེམས་དཔའ་ལེ་ལོར་གྱུར་པ་ཡིན། །[༨༢]
ཞེས་གསུངས་ཏེ། གལ་ཏེ་འགའ་ཞིག་ཞེས་པ་ནས། གྱུར་པ་ཡིན་ཞེས་པའི་བར་ལ། ཡང་གལ་ཏེ་གང་ཟག་འགའ་ཞིག་ལ་སངས་རྒྱས་ཀྱིས་འདི་སྐད་འཚང་རྒྱ་བའི་ཕྱིར་དཀའ་བ་སྤྱད་པའི་དཔེ་ནི་རི་རབ་རི་བཤིག་པའི་དཀའ་སྤྱད་བྱས་པའི་རྗེས་ལ་རྫོགས་པའི་བྱང་ཆུབ་མཆོག་དེ་ཐོབ་པར་འགྱུར་རོ། །ཞེས་སྨྲ་བ་ལས། ཅི་སྟེ་དཀའ་ཐུབ་ལ་སྐྱོ་བའི་བློ་བསྐྱེད་ཅིང་རི་རབ་ཀྱི་ཚད་ཀྱང་སེམས་པར་བྱེད་ན། དེའི་ཚེ་བྱང་ཆུབ་སེམས་དཔའ་དེ་སྒྱིད་ལུག་པའི་ལེ་ལོར་གྱུར་པ་ཡིན་ནོ། །
ལྔ་པ་མ་ཞུམ་པ་ནི།
ཇི་སྟེ་དེ་ནི་འདི་ཙམ་ཚོད་ལྟ་ཅི་དཀའ་ཞེས། །
སྐད་ཅིག་ཙམ་ལ་རི་རབ་ཐལ་བར་རླག་སེམས་བསྐྱེད། །
བྱང་ཆུབ་སེམས་དཔའ་མཁས་པ་བརྩོན་འགྲུས་བརྩམས་པ་སྟེ། །
རིང་པོར་མི་ཐོགས་འདྲེན་པའི་བྱང་ཆུབ་མཆོག་ཐོབ་འགྱུར། །[༨༣]
ཞེས་གསུངས་ཏེ། ཇི་སྟེ་དེ་ནི་ཞེས་པ་ནས། མཆོག་ཐོབ་འགྱུར་ཞེས་པའི་བར་ལ། ཡང་དེ་ལས་བཟློག་སྟེ་ཅི་སྟེ་བྱང་ཆུབ་སེམས་དཔའ་དེ་ནི་དཔེ་འདི་ཙམ་ཚོད་ཀྱི་བྱང་ཆུབ་ཐོབ་ན་དེ་ལྟ་ཅི་དཀའ་ཞེས་ཟེར་ཏེ། དུས་མྱུར་བ་སྐད་ཅིག་ཙམ་རང་ལ་རི་རབ་ཀྱང་ཐལ་བར་བརླག་པར་ནུས་སོ་སྙམ་དུ་སེམས་བསྐྱེད་ན། བྱང་ཆུབ་སེམས་དཔའ་དེ་ཉིད་མཁས་པ་གསལ་བ་གོ་ཆའི་བརྩོན་འགྲུས་བརྩམས་པ་དང་ལྡན་པ་ཡིན་ཏེ། དེ་ཉིད་དུས་རིང་པོར་མི་ཐོགས་པར་འདྲེན་པ་སངས་རྒྱས་རྣམས་ཀྱིས་ཐོབ་པའི་བྱང་ཆུབ་ཀྱི་མཆོག་དེ་ཐོབ་པར་འགྱུར་རོ། །
གསུམ་པ་འཁོར་གསུམ་རྣམ་པར་དག་པ་ལ་གཉིས། བཟློག་པ་དང༌། ཡང་དག་པའོ། །དང་པོ་བཟློག་པ་ནི།
འགྲོ་བ་ཡོངས་སུ་སྨིན་པར་བྱས་ནས་དོན་བྱ་ཞེས། །
གལ་ཏེ་ལུས་དང་ངག་དང་ཡིད་ཀྱིས་བརྩོན་བྱེད་ན། །
བདག་ཏུ་འདུ་ཤེས་གནས་པས་ལེ་ལོར་གྱུར་པ་སྟེ། །
ཐམས་ཅད་མཁྱེན་པ་ཉིད་ལས་རིང་འགྱུར་གནམ་ས་བཞིན། །[༨༤]
ཞེས་གསུངས་ཏེ། འགྲོ་བ་ཡོངས་སུ་ཞེས་པ་ནས། གནམ་ས་བཞིན་ཞེས་པའི་བར་ལ། གང་ཟག་དངོས་པོར་འཛིན་པ་འགའ་ཞིག་འདི་སྙམ་དུ་འགྲོ་བ་ཡོངས་སུ་སྨིན་པར་བྱས་ནས་བདག་གིས་དོན་བྱའོ་ཞེས། གལ་ཏེ་བདག་ཏུ་བཟུང་བའི་ལུས་དང་ངག་དང་ཡིད་ཀྱིས་བརྩོན་པར་བྱེད་ན། གང་ཟག་གི་བདག་ཏུ་བདེན་པའི་འདུ་ཤེས་གནས་པས་དེའི་དབང་གིས་ལེ་ལོར་གྱུར་པ་སྟེ། དེ་ལྟ་བུ་དེ་ཐམས་ཅད་མཁྱེན་པའི་སངས་རྒྱས་ཉིད་ཐོབ་པ་ལས་རིང་དུ་འགྱུར་བའི་དཔེ་ནི་གནམ་སའི་བར་བཞིན་ནོ། །
གཉིས་པ་ཡང་དག་པ་ནི།
གང་ཚེ་ལུས་དང་སེམས་དང་སེམས་ཅན་འདུ་ཤེས་མེད། །
འདུ་ཤེས་རྣམ་པར་ལོག་ནས་གཉིས་སུ་མེད་ཆོས་སྤྱོད། །
འདི་ནི་བྱང་ཆུབ་ཞི་བ་མི་ཉམས་མཆོག་འདོད་པའི། །
བརྩོན་འགྲུས་ཕ་རོལ་ཕྱིན་ཅེས་ཕན་པ་མཛད་པས་གསུངས། །[༨༥]
ཞེས་གསུངས་ཏེ། གང་ཚེ་ལུས་དང་ཞེས་པ་ནས། མཛད་པས་གསུངས་ཞེས་པའི་བར་ལ། གང་ཞིག་ཚེ་བདག་ཏུ་བཟུང་བའི་ལུས་དང་སེམས་དང་སེམས་ཅན་ཆེད་དུ་བྱ་བའི་འདུ་ཤེས་མེད་འཁོར་གསུམ་མམ་བྱ་བྱེད་ཀྱི་འདུ་ཤེས་ཐམས་ཅད་རྣམ་པར་ལོག་ནས་བྱ་བྱེད་གཉིས་སུ་མེད་པའི་ཆོས་ལ་སྤྱོད་ན། འདི་ནི་བྱང་ཆུབ་ཞི་བ་རྟོགས་གཞན་དོན་འདོད་པས་མི་ཉམས་ཤིང་མཆོག་ཐོབ་པར་འདོད་པའི་བྱང་ཆུབ་སེམས་དཔའ་རྣམས་ཀྱི་བརྩོན་འགྲུས་ཀྱི་ཕ་རོལ་ཏུ་ཕྱིན་པ་ཡིན་ནོ། །ཅེས་ཕན་པ་མཛད་པའི་སངས་རྒྱས་ཀྱིས་གསུངས་སོ། །དེ་ཡན་ཆད་ཀྱིས་བརྩོན་འགྲུས་ཀྱི་ཕ་རོལ་ཏུ་ཕྱིན་པའི་དོན་བསྟན་པའོ། །
གསུམ་པ་བཟོད་པའི་ཕ་རོལ་ཏུ་ཕྱིན་པའི་དོན་བསྟན་པར་བྱ་བ་ལ་གསུམ། ཆོས་ལ་ངེས་པར་སེམས་དཔའི་བཟོད་པ་བསྒོམ་པ་དང༌། གནོད་པ་ལ་མི་མཆེད་པའི་བཟོད་པ་བསྒོམ་པ་དང༌། སྡུག་བསྔལ་དང་དུ་ལེན་པའི་བཟོད་པ་བསྒོམ་པའོ། །དང་པོ་ཆོས་ལ་ངེས་པར་སེམས་དཔའི་བཟོད་པ་བསྒོམ་པ་ལ་གཉིས། ངོ་བོ་དང༌། འབྲས་བུའོ། །དང་པོ་ངོ་བོ་ནི།
གལ་ཏེ་གཞན་ལས་ངན་བརྗོད་ཚིག་རྩུབ་ཐོས་གྱུར་ན། །
བདག་བདེ་ཡིན་ཞེས་བྱང་ཆུབ་སེམས་དཔའ་མཁས་པ་དགའ། །
སུ་སྨྲ་སུས་ཐོས་གང་གིས་གང་ཞིག་གང་གི་ཕྱིར། །
བཟོད་པའི་ཕ་རོལ་ཕྱིན་མཆོག་ལྡན་པ་མཛངས་པ་ཡིན། །[༨༦]
ཞེས་གསུངས་ཏེ། གལ་ཏེ་གཞན་ལས་ཞེས་པ་ནས། མཛངས་པ་ཡིན་ཞེས་པའི་བར་ལ། གལ་ཏེ་གང་ཟག་གཞན་ལས་བདག་ལ་གསོད་པ་ལྟ་བུའི་ངན་དུ་བརྗོད་པའི་ཚིག་བརྩུབ་མོ་ཐོས་པར་གྱུར་ན། ཀུན་རྫོབ་ཏུ་བདག་གིས་བཟོད་པ་བསྒོམ་པ་བདེ་བ་ལྟར་ཡིན་ཞེས་བྱང་ཆུབ་སེམས་དཔའ་མཁས་པ་དེ་ཡིད་དགའ་ལ། དོན་དམ་པར་སྨྲ་བ་པོ་སུས་སྨྲ་གང་ཟག་སུས་ཐོས་རྒྱུ་མཚན་གང་གིས་བརྗོད་བྱ་གང་ཞིག་དགོས་པ་གང་གི་ཕྱིར་དམིགས་ཏེ་སྤྱད་ན། དེ་རྣམས་ལ་དམིགས་པའི་ཆོས་ལ་ངེས་པར་སེམས་དཔའི་བཟོད་པའི་ཕ་རོལ་ཏུ་ཕྱིན་པ་མཆོག་དང་ལྡན་པ་ཡིན་པས་མཛངས་པ་ཡིན་ནོ། །
གཉིས་པ་འབྲས་བུ་ནི།
བྱང་ཆུབ་སེམས་དཔའ་གང་ཞིག་བཟོད་པའི་ལེགས་ཆོས་ལྡན། །
གང་ཞིག་སྟོང་གསུམ་རིན་ཆེན་བཀང་སྟེ་འཇིག་རྟེན་མཁྱེན། །
སངས་རྒྱས་རྣམས་དང་དགྲ་བཅོམ་རང་རྒྱལ་ཕུལ་བྱས་པའི། །
སྦྱིན་པའི་ཕུང་པོས་དེ་ལ་བསོད་ནམས་ཆར་མི་ཕོད། །[༨༧]
བཟོད་ལ་གནས་པའི་ལུས་ནི་ཡོངས་སུ་དག་འགྱུར་ཏེ། །
སུམ་ཅུ་རྩ་གཉིས་མཚན་དང་མཐུ་སྟོབས་ཕ་མཐའ་ཡས། །
སེམས་ཅན་རྣམས་ལ་ཆོས་རབ་སྟོང་པ་སྒྲོགས་པར་བྱེད། །
འདི་ནི་བཟོད་ལྡན་དེ་ལ་འགྲོ་བ་དགའ་འགྱུར་མཁས། །[༨༨]
ཞེས་གསུངས་ཏེ། བྱང་ཆུབ་སེམས་དཔའ་གང་ཞིག་ཞེས་པ་ནས། དགའ་འགྱུར་མཁས་ཞེས་པའི་བར་ལ། གོང་གི་དེ་ལྟ་བུའི་བྱང་ཆུབ་སེམས་དཔའ་གང་ཞིག་དེ་ལྟར་བཟོད་པའི་ཕན་ཡོན་ལེགས་པའི་ཆོས་དང་ལྡན་པ་ཡི། གང་ལ་ལ་ཞིག་གིས་སྟོང་གསུམ་གྱི་སྟོང་ཆེན་པོ་འདི་རིན་པོ་ཆེ་སྣ་བདུན་གྱིས་བཀང་སྟེ་ཡུལ་འཇིག་རྟེན་མཁྱེན་པའི་སངས་རྒྱས་རྣམས་དང་ཉན་ཐོས་དགྲ་བཅོམ་པ་དང་རང་རྒྱལ་རྣམས་ལ་དད་གུས་ཀྱིས་ཕུལ་བར་བྱས་པ་ཡིས། སྦྱིན་པའི་ཕུང་པོས་བཟོད་པ་བསྒོམས་པ་དེ་ལ་བསོད་ནམས་བརྒྱའི་ཆ་དང་བྱེ་བ་བརྒྱའི་ཆའི་བར་དུ་ཡང་ཆར་མི་ཕོད་དོ། །
དེ་ལྟར་བཟོད་པ་ལ་གནས་པའི་ལུས་ནི་མཚན་དཔེ་འམ་མདངས་དང་སྟོབས་དང་ལྡན་པས་ཡོངས་སུ་དག་པར་འགྱུར་ཏེ། ཕྱག་ཞབས་འཁོར་ལོ་ལ་སོགས་པའི་སུམ་ཅུ་རྩ་གཉིས་ཀྱི་མཚན་དང་མཐུ་སྟོབས་ཕ་མཐའ་ཡས་པ་འབྱུང་བ་དང༌། སེམས་ཅན་གཞན་ལ་ཡང་ཆོས་རྣམས་རབ་མཆོག་སྟོང་པ་ཉིད་སྒྲོགས་པར་བྱེད་པ་འདི་ནི་བཟོད་པ་དང་ལྡན་པ་དེ་ལ་འགྲོ་བ་དད་ཅིང་དགའ་བར་འགྱུར་བ་དེ་ཁོ་ན་ཉིད་ཤེས་པས་མཁས་པ་ཡིན་ནོ། །
གཉིས་པ་གནོད་པ་ལ་མི་མཆེད་པའི་བཟོད་པ་བསྒོམ་པ་ལ་གཉིས། ངོ་བོ་དང༌། ཕན་ཡོན་ནོ། །དང་པོ་ངོ་བོ་ནི།
གལ་ཏེ་སེམས་ཅན་ལ་ལས་ཙན་དན་ཕུར་མ་བླངས། །
རབ་གུས་བྱང་ཆུབ་སེམས་དཔའ་ལ་ནི་ཉུག་བྱེད་ལ། །
གཞན་ཞིག་མེ་མདག་མགོ་ལ་འཐོར་བྱེད་གཉི་ག་ལ། །
དེ་ཡིས་མཉམ་ཞིང་སྙོམས་པའི་ཡིད་ནི་བསྐྱེད་པར་བྱ། །[༨༩]
ཞེས་གསུངས་ཏེ། གལ་ཏེ་སེམས་ཅན་ལ་ལས་ཞེས་པ་ནས། བསྐྱེད་པར་བྱ་ཞེས་པའི་བར་ལ། ཡང་གལ་ཏེ་སེམས་ཅན་ལ་ལས་གུས་པས་ཙན་དན་གྱི་ཕུར་མ་བླངས་པས། རབ་ཏུ་གུས་པའི་བྱང་ཆུབ་སེམས་དཔའ་ལ་ནི་ལུས་ལ་གཏུག་པར་བྱེད་པ་ལ་ཡང་གཞན་ཞིག་གིས་སྡང་བས་མེ་མདག་མགོ་བོའམ་ལུས་ལ་འཐོར་བར་བྱེད་པ་དེ་གཉིས་ཀ་ལ། བྱང་ཆུབ་ཀྱི་སེམས་དེ་ཡིས་ཆགས་སྡང་མེད་པར་མཉམ་ཞིང་སྙོམས་པའི་ཡིད་ནི་བསྐྱེད་པར་བྱེད་པའོ། །
གཉིས་པ་ཕན་ཡོན་ནི།
བྱང་ཆུབ་སེམས་དཔའ་མཁས་པས་དེ་ལྟར་བཟོད་བྱས་ནས། །
སེམས་བསྐྱེད་དེ་ནི་བྱང་ཆུབ་མཆོག་ཏུ་ཡོངས་བསྔོས་ན། །
དཔའ་བོ་འཇིག་རྟེན་ཀུན་ལ་བཟོད་པས་དགྲ་བཅོམ་དང༌། །
རང་རྒྱལ་སེམས་ཅན་ཁམས་མང་ཇི་སྙེད་ཟིལ་གྱིས་གནོན། །[༩༠]
ཞེས་གསུངས་ཏེ། བྱང་ཆུབ་སེམས་དཔའ་ཞེས་པ་ནས། ཟིལ་གྱིས་གནོན་ཞེས་པའི་བར་ལ། དེ་ལྟར་བྱང་ཆུབ་སེམས་དཔའ་མཁས་པས་དེ་ལྟར་བཟོད་པར་བྱས་ནས། ད་ལྟ་བཟོད་པའི་སེམས་བསྐྱེད་པའི་དགེ་བ་དེ་ནི་བྱང་ཆུབ་སེམས་ཀྱི་མཆོག་ཏུ་ཡོངས་སུ་བསྔོས་ན། དཔའ་བོ་འཇིག་རྟེན་པའི་གནོད་པ་ཀུན་ལ་བཟོད་པའི་དགེ་བ་དེས་དགྲ་བཅོམ་པ་དང༌། རང་རྒྱལ་བ་དང་སེམས་ཅན་ཁམས་ཀྱི་དགེ་བ་ཇི་སྙེད་ཡོད་པ་དེ་ཐམས་ཅད་བཟོད་པའི་དག་པས་ཟིལ་གྱིས་གནོན་པར་འགྱུར་རོ། །
གསུམ་པ་སྡུག་བསྔལ་དང་དུ་ལེན་པའི་བཟོད་པ་ལ་གཉིས། བསམ་པ་དང༌། སྦྱོར་བའོ། །དང་པོ་བསམ་པ་ནི།
བཟོད་བྱེད་འདི་སྙམ་དུ་ཡང་སེམས་ནི་བསྐྱེད་བྱ་སྟེ། །
སེམས་དམྱལ་དུད་འགྲོ་གཤིན་རྗེའི་འཇིག་རྟེན་སྡུག་བསྔལ་མང༌། །
འདོད་པའི་ཡོན་ཏན་རྒྱུ་ཡིས་དབང་མེད་གནོད་མྱོང་ན། །
བྱང་ཆུབ་ཆེད་དུ་ཅི་ཕྱིར་ད་བཟོད་མི་བྱ་སྙམ། །[༩༡]
ཞེས་གསུངས་ཏེ། བཟོད་བྱེད་འདི་སྙམ་ཞེས་པ་ནས། བཟོད་མི་བྱ་སྙམ་ཞེས་པའི་བར་ལ། ཡང་བྱང་ཆུབ་སེམས་དཔའ་དེ་ལྟ་བུའི་བཟོད་པ་བྱེད་པས་འདི་སྙམ་དུ་ཡང་སེམས་ནི་བསྐྱེད་པར་བྱ་སྟེ། བདག་གིས་སྔོན་ཆད་དོན་མེད་པར་ཟད་པའི་སེམས་ཅན་དམྱལ་བའི་ལུས་དང༌། དུད་འགྲོའི་ལུས་དང༌། གཤིན་རྗེའི་དང་ཡི་དྭགས་ཀྱི་ལུས་དང་འཇིག་རྟེན་གྱི་ལུས་བླངས་པས་སྡུག་བསྔལ་ཞིང་དར་དྲག་དང་ཡུན་རིང་བ་ཐམས་ཅད་འདོད་པའི་ཡོན་ཏན་ལ་ཆགས་པའི་རྒྱུ་ཡིས་རང་ལ་རང་དབང་མེད་པར་གནོད་པ་གྲངས་མང་པོ་མྱོང་ན། དེ་དོན་ཆེན་པོ་བྱང་ཆུབ་བསྒྲུབ་པའི་ཆེད་དུ་ཅིའི་ཕྱིར་དལ་བ་རྙེད་དུས་འདིར་ད་ནི་བཟོད་པར་མི་བྱ་སྟེ་བཟོད་པ་བསྒོམ་དགོས་སྙམ་དུ་བསམ་མོ། །
གཉིས་པ་སྦྱོར་བ་ནི།
ལྕག་དབྱུག་མཚོན་དང་གསད་དང་བཅིང་དང་བརྡེག་པ་དང༌། །
མགོ་གཅོད་པ་དང་རྣ་བ་རྐང་ལག་སྣ་གཅོད་དང༌། །
འཇིག་རྟེན་སྡུག་བསྔལ་ཇི་སྙེད་བདག་གིས་བཟོད་སྙམ་པ། །
བྱང་ཆུབ་སེམས་དཔའ་བཟོད་པའི་ཕ་རོལ་ཕྱིན་ལ་གནས། །[༩༢]
ཞེས་གསུངས་ཏེ། ལྕགས་དབྱུག་མཚོན་དང་ཞེས་པ་ནས། ཕ་རོལ་ཕྱིན་ལ་གནས་ཞེས་པའི་བར་ལ། སྦྱོར་བ་ལྕགས་དང་དབྱུག་པ་དང་མཚོན་བསྣུན་པ་དང་བསད་པ་དང་བཅིང་པ་དང་རྡོ་བས་བརྡེག་པ་དང༌། མགོ་གཅོད་པ་དང་རྣ་བ་དང་རྐང་ལག་གཅོད་པ་དང༌། དེ་ལ་སོགས་པའི་འཇིག་རྟེན་ན་སྡུག་བསྔལ་གྱི་རིགས་ཇི་སྙེད་བྱུང་ཡང་བདག་གིས་བཟོད་པར་བྱའོ་སྙམ་པའི་བྱང་ཆུབ་སེམས་དཔའ་ནི་སྡུག་བསྔལ་དང་དུ་ལེན་པའི་བཟོད་པའི་ཕ་རོལ་ཏུ་ཕྱིན་པ་ལ་གནས་པ་ཡིན་ནོ། །
བཞི་པ་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ལ་གསུམ། རློམ་སེམས་ཡོད་མེད་ཀྱི་སྒོ་ནས་དམན་པ་དང་མཆོག་ཏུ་བསྟན་པ་དང༌། ཀུན་སློང་ཡོད་མེད་ཀྱི་སྒོ་ནས་དམན་པ་དང་མཆོག་ཏུ་བསྟན་པ་དང༌། ཡོངས་སུ་བསྔོ་བ་ཡོད་མེད་ཀྱི་སྒོ་ནས་དམན་པ་དང་མཆོག་ཏུ་བསྟན་པའོ། །དང་པོ་རློམ་སེམས་ཡོད་མེད་ཀྱི་སྒོ་ནས་དམན་པ་དང་མཆོག་ཏུ་བསྟན་པ་ལ་གཉིས། མདོར་བསྟན་པ་དང༌། རྒྱས་པར་བཤད་པའོ། །དང་པོ་མདོར་བསྟན་པ་ནི།
ཚུལ་ཁྲིམས་ཀྱིས་ནི་ཞི་བ་འདོད་རྣམས་འཕགས་པར་འགྱུར། །
སྟོབས་བཅུའི་སྤྱོད་ཡུལ་གནས་ཤིང་ཚུལ་ཁྲིམས་ཉམས་པ་མེད། །
སྡོམ་པའི་བྱ་བ་ཇི་སྙེད་ཀུན་གྱི་རྗེས་སུ་འཇུག །
སེམས་ཅན་ཀུན་ལ་ཕན་ཕྱིར་དེ་ཡང་བྱང་ཆུབ་བསྔོ། །[༩༣]
ཞེས་གསུངས་ཏེ། ཚུལ་ཁྲིམས་ཀྱིས་ནི་ཞེས་པ་ནས། བྱང་ཆུབ་བསྔོ་ཞེས་པའི་བར་ལ། ཐེག་པ་ཆེན་པོའི་ཚུལ་ཁྲིམས་ཀྱིས་ནི་སྡུག་བསྔལ་དང་སྤྲོ་བ་ཉེ་བར་ཞི་བ་རྣམས་སྡུག་བསྔལ་ལམ་ཉན་ཐོས་ཀྱི་ས་རྣམས་དང་དེ་བཞིན་དུ་འཕགས་པར་འགྱུར་ལ། སྟོབས་བཅུ་ཐོབ་ནུས་པའི་སྤྱོད་ཡུལ་ཉམས་ཤིང་དེ་ལ་གནས་པས་ཚུལ་ཁྲིམས་ཉམས་པ་མེད་ལ། འདི་ལ་སྡོམ་པ་ཐམས་ཅད་ཚང་བས་སྡོམ་པའི་ཚུལ་ཁྲིམས་ལ་སོགས་པ་ཇི་སྙེད་ཡོད་པ་ཀུན་གྱི་རྗེས་སུ་འཇུག་ཅིག་ཞུགས་པའི་དགེ་བ་དེ་ཆེད་དུ་བྱ་བ་སེམས་ཅན་ཀུན་ལ་ཕན་པར་བྱ་བའི་ཕྱིར་དེ་ཡང་འབྲས་བུ་བྱང་ཆུབ་ཏུ་བསྔོ་བ་ཡིན་ནོ། །
གཉིས་པ་རྒྱས་པར་བཤད་པ་ནི།
གལ་ཏེ་དགྲ་བཅོམ་རང་རྒྱལ་བྱང་ཆུབ་རེག་འདོད་ན། །
ཚུལ་ཁྲིམས་འཆལ་ཅིང་མི་མཁས་དེ་བཞིན་སྤྱོད་པ་ཉམས། །
ཅི་སྟེ་བྱང་ཆུབ་ཞི་བ་མཆོག་ཏུ་ཡོངས་བསྔོ་ན། །
འདོད་ཡོན་བརྩོན་ཡང་ཚུལ་ཁྲིམས་ཕ་རོལ་ཕྱིན་ལ་གནས། །[༩༤]
ཞེས་གསུངས་ཏེ། གལ་ཏེ་དགྲ་བཅོམ་རང་རྒྱལ་ཞེས་པ་ནས། ཕྱིན་ལ་གནས་ཞེས་པའི་བར་ལ། གལ་ཏེ་དགེ་བ་དེས་ཆེད་དུ་བྱ་བ་རང་རྒྱལ་བ་དང་དགྲ་བཅོམ་པ་དང་བྱང་ཆུབ་ཐོབ་པར་འདོད་ན། ཐེག་ཆེན་གྱི་ཚུལ་ཁྲིམས་འཆལ་ཅིང་སྦྱོར་བ་དོན་ཆུང་བས་མི་མཁས་པ་ཡིན་ལ་དེ་བཞིན་དུ་བྱང་ཆུབ་ཀྱི་སྤྱོད་པ་ལ་ཉམས་སོ། །ཡང་དེ་ལས་བཟློག་སྟེ། ཅི་སྟེ་བྱང་ཆུབ་ཞི་བ་མཆོག་ཏུ་དམིགས་པ་མེད་པར་ཡོངས་སུ་བསྔོ་ན། རྟེན་ཁྱིམ་པར་གྱུར་པ་འདོད་ཡོན་ལ་ལོངས་སྤྱོད་པ་ལ་བརྩོན་ཡང་ཐེག་ཆེན་གྱི་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ལ་གནས་པ་ཡིན་ནོ། །
གཉིས་པ་ཀུན་སློང་ཡོད་མེད་ཀྱི་སྒོ་ནས་དམན་པ་དང་མཆོག་ཏུ་བསྟན་པ་ལ་གཉིས། མདོར་བསྟན་པ་དང༌། རྒྱས་པར་བཤད་པའོ། །དང་པོ་མདོར་བསྟན་པ་ནི།
ཆོས་གང་ངེས་པའི་བྱང་ཆུབ་ཡོན་ཏན་འབྱུང་འགྱུར་བ། །
འདི་ནི་ཡོན་ཏན་ཆོས་ལྡན་རྣམས་ཀྱི་ཚུལ་ཁྲིམས་དོན། །
ཆོས་གང་ཕན་བྱེད་རྣམས་ཀྱི་བྱང་ཆུབ་ཡོངས་ཉམས་པ། །
འདི་ནི་ཚུལ་ཁྲིམས་འཆལ་ཅེས་རྣམ་པར་འདྲེན་པས་གསུངས། །[༩༥]
ཞེས་གསུངས་ཏེ། ཆོས་གང་ངེས་པའི་ཞེས་པ་ནས། འདྲེན་པས་གསུངས་ཞེས་པའི་བར་ལ། གཞན་ཡང་ཆོས་གང་ལ་འཇུག་ལྡོག་བྱས་པ་ཙམ་དེས་རྫོགས་པའི་བྱང་ཆུབ་ཀྱི་ཡོན་ཏན་འབྱུང་བར་འགྱུར་བ་དེ་ནི་ཐེག་ཆེན་གྱི་ཡོན་ཏན་གྱི་ཆོས་དང་ལྡན་པ་རྣམས་ཀྱི་ཚུལ་ཁྲིམས་ཀྱི་དོན་ཡིན་ནོ། །
བཟློག་པ་ཆོས་གང་ལ་ཞུགས་པ་ཙམ་གྱིས་གཞན་ལ་ཕན་པར་བྱེད་པ་རྣམས་ཀྱིས་བྱང་ཆུབ་ཐོབ་པ་ལས་ཡོངས་སུ་ཉམས་པར་འགྱུར་བ་འདི་ནི། ཐེག་ཆེན་གྱི་ཚུལ་ཁྲིམས་འཆལ་བ་ཡིན་ནོ། །ཅེས་རྣམ་པར་འདྲེན་པས་གསུངས་སོ། །
གཉིས་པ་རྒྱས་པར་བཤད་པ་ནི།
གལ་ཏེ་བྱང་ཆུབ་སེམས་དཔའ་འདོད་ཡོན་ལྔ་སྤྱོད་ཀྱང༌། །
སངས་རྒྱས་ཆོས་དང་འཕགས་པའི་དགེ་འདུན་སྐྱབས་སོང་སྟེ། །
སངས་རྒྱས་འགྲུབ་བྱ་སྙམ་དུ་ཀུན་མཁྱེན་ཡིད་བྱེད་ན། །
མཁས་པ་ཚུལ་ཁྲིམས་ཕ་རོལ་ཕྱིན་གནས་རིག་པར་བྱ། །[༩༦]
གལ་ཏེ་བསྐལ་པ་བྱེ་བར་དགེ་བའི་ལས་ལམ་བཅུ། །
སྤྱོད་ཀྱང་དགྲ་བཅོམ་རང་རྒྱལ་ཉིད་ལ་འདོད་སྐྱེད་ན། །
དེ་ཚེ་ཚུལ་ཁྲིམས་སྐྱོན་བྱུང་ཚུལ་ཁྲིམས་ཉམས་པ་ཡིན། །
སེམས་བསྐྱེད་དེ་ནི་ཕས་ཕམ་པས་ཀྱང་ཤིན་ཏུ་ལྕི། །[༩༧]
ཞེས་གསུངས་ཏེ། གལ་ཏེ་བྱང་ཆུབ་སེམས་དཔའ་ཞེས་པ་ནས། ཤིན་ཏུ་ལྕི་ཞེས་པའི་བར་ལ། ད་ནི་སྐྱོན་ཡོན་བཤད་པ་ནི་གལ་ཏེ་བྱང་ཆུབ་སེམས་དཔའ་ཁྱིམ་པར་གྱུར་པས་འདོད་པའི་ཡོན་ཏན་ལྔ་ལ་སྤྱོད་ཀྱང༌། བྱང་ཆུབ་སྙིང་པོའི་བར་དུ་སངས་རྒྱས་དང་ཆོས་དང་འཕགས་པའི་དགེ་འདུན་ལ་སྐྱབས་སུ་སོང་སྟེ། ཆེད་དུ་བྱ་བ་སེམས་ཅན་གྱི་དོན་དུ་ཐོབ་བྱ་སངས་རྒྱས་བསྒྲུབ་པར་བྱའོ་སྙམ་དུ་ཀུན་མཁྱེན་སངས་རྒྱས་ཡིད་ལ་བྱེད་པ་དང་མ་བྲལ་ན། སྦྱངས་འཕྲོ་ཡོད་པའི་མཁས་པ་ངེས་དོན་ཐེག་པ་ཆེན་པོའི་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ལ་གནས་པར་རིག་པར་བྱ་སྟེ་ཐེག་ཆེན་གྱི་བསམ་སྦྱོར་ལ་སྐྱོན་མེད་པའི་ཕྱིར་རོ། །
ཡང་དེ་ལས་བཟློག་སྟེ། གལ་ཏེ་དུས་རིང་བ་བསྐལ་པ་བྱེ་བར་དགེ་བའི་ལས་ཀྱི་ལམ་བཅུ་ལ་གང་སྤྱོད་ཀྱང་བསྒྲུབ་བྱ་རང་རྒྱལ་བ་དང་དགྲ་བཅོམ་པ་ཉིད་ཐོབ་བྱར་འདོད་པ་བསྐྱེད་ན། དེ་ནི་བྱང་ཆུབ་ཀྱི་སེམས་ཉམས་པས་ཐེག་ཆེན་ཚུལ་ཁྲིམས་ལ་སྐྱོན་བྱུང་བས་ཚུལ་ཁྲིམས་ཉམས་པའི་སྐྱོན་ཡིན་ནོ། །ཉན་ཐོས་དང་རང་རྒྱལ་ལ་སོགས་པ་འབྲས་བུ་ཆུང་ངུ་ཐོབ་པར་འདོད་པའི་སེམས་བསྐྱེད་དེ་ནི་དགེ་སློང་གི་ཕས་ཕམ་པ་སྟེ་རྩ་བ་བཞི་འཆལ་སེམས་དང་བཅས་པ་འབྱུང་བ་བས་ཀྱང་ཤིན་ཏུ་ལྕི་བ་ཡིན་ནོ། །
གསུམ་པ་ཡོངས་སུ་བསྔོ་བ་ཡོད་མེད་ཀྱི་སྒོ་ནས་དམན་པ་དང་མཆོག་ཏུ་བསྟན་པ་ལ་གཉིས། ངོ་བོ་དང༌། ཕན་ཡོན་ནོ། །དང་པོ་ངོ་བོ་ནི།
ཚུལ་ཁྲིམས་སྲུང་ཞིང་བྱང་ཆུབ་མཆོག་ཏུ་ཡོངས་བསྔོ་ལ། །
དེ་ཡིས་རློམ་སེམས་མེད་ཅིང་བདག་བསྟོད་མི་བྱེད་ལ། །
ང་ཡི་འདུ་ཤེས་སེམས་ཅན་འདུ་ཤེས་ཡོངས་སུ་སྤངས། །
བྱང་ཆུབ་སེམས་དཔའ་ཚུལ་ཁྲིམས་ཕ་རོལ་ཕྱིན་གནས་བརྗོད། །[༩༨]
ཅེས་གསུངས་ཏེ། ཚུལ་ཁྲིམས་བསྲུང་ཞིང་ཞེས་པ་ནས། ཕྱིས་ནས་བརྗོད་ཞེས་པའི་བར་ལ། ཡང་བྱང་ཆུབ་སེམས་དཔའ་གང་ཞིག་དམིགས་མེད་ཀྱི་བྱང་ཆུབ་ཐོབ་པར་འདོད་པས། ཚུལ་ཁྲིམས་ལེགས་པར་བསྲུངས་ཤིང་བསོད་ནམས་དེ་བྱང་ཆུབ་ཀྱི་མཆོག་ཏུ་ཡོངས་སུ་བསྔོ་ལ། དེ་ལྟ་བུའི་བསོད་ནམས་དེ་ཡིས་རློམ་སེམས་བདག་འཛིན་མེད་ཅིང་བདག་ཡོན་ཏན་དང་ལྡན་ནོ་ཞེས་བསྟོད་པར་མི་བྱེད་དོ། །ཤེས་རབ་ཀྱི་བདེན་པའི་འདུ་ཤེས་དང་སེམས་ཅན་བདེན་པའི་འདུ་ཤེས་ཡོངས་སུ་སྤངས་ནས། ཐེག་ཆེན་གྱི་ལམ་དུ་འགྲོ་བས་བྱང་ཆུབ་སེམས་དཔའི་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ལ་གནས་པར་བརྗོད་དོ། །
གཉིས་པ་ཕན་ཡོན་ནི།
གལ་ཏེ་བྱང་ཆུབ་སེམས་དཔའ་རྒྱལ་བའི་ལམ་སྤྱོད་པ། །
སེམས་ཅན་འདི་དག་ཁྲིམས་ལྡན་འདི་དག་ཁྲིམས་འཆལ་ཞེས། །
སྣ་ཚོགས་འདུ་ཤེས་ཞུགས་པ་ཤིན་ཏུ་ཚུལ་ཁྲིམས་འཆལ། །
ཚུལ་ཁྲིམས་ཉམས་ཤིང་དེ་ལ་ཡོངས་དག་ཚུལ་ཁྲིམས་མེད། །[༩༩]
གང་ལ་བདག་གི་འདུ་ཤེས་སེམས་ཅན་འདུ་ཤེས་མེད། །
འདུ་ཤེས་འདོད་ཆགས་བྲལ་ལ་སྡོམ་མིན་ག་ལ་ཡོད། །
གང་ལ་སྡོམ་དང་སྡོམ་པ་མ་ཡིན་རློམ་སེམས་མེད། །
འདི་ནི་ཚུལ་ཁྲིམས་སྡོམ་པར་རྣམ་པར་འདྲེན་པས་གསུངས། །[༡༠༠]
ཞེས་གསུངས་ཏེ། གལ་ཏེ་བྱང་ཆུབ་སེམས་དཔའ་ཞེས་པ་ནས། འདྲེན་པས་གསུངས་ཞེས་པའི་བར་ལ། དེ་ཉིད་ཀྱི་སྐྱོན་དང་ཡོན་ཏན་བཤད་ན་གལ་སྟེ་བྱང་ཆུབ་སེམས་དཔའ་ཐབས་མི་མཁས་པས་རྒྱལ་བའི་ལམ་ལ་སྤྱོད་པ་དང༌། ཇི་སྙམ་དུ་འདི་དག་ཚུལ་ཁྲིམས་དང་ལྡན་པ་ཡིན་ལ་འདི་དག་ནི་ཚུལ་ཁྲིམས་འཆལ་བ་ཡིན་ཏེ་ཅེས་བརྡ་ལ་དོན་དུ་ཞེན་པས། བདག་ཏུ་བལྟ་བས་ཐ་དད་སྣ་ཚོགས་ལྟར་བདེན་པའི་འདུ་ཤེས་ཞུགས་པ་དེ་ནི། ཐེག་ཆེན་གྱི་ཤིན་ཏུ་ཚུལ་ཁྲིམས་འཆལ་བ་ཡིན་པས། སྡོམ་པའི་ཚུལ་ཁྲིམས་ཉམས་ཤིང་དེ་ལྟར་འཛིན་པ་དེ་ལ་འཁོར་གསུམ་ཡོངས་སུ་དག་པའི་ཚུལ་ཁྲིམས་དེ་མེད་ལ། དེ་ལས་བཟློག་ཏེ་གང་ཟག་གང་ལ་རྟག་པ་དང་བདག་ཏུ་འདུ་ཤེས་པ་དང་སེམས་ཅན་དུ་བདེན་པའི་འདུ་ཤེས་མེད་པས་ཐ་དད་བདེན་པའི་འདུ་ཤེས་ཀྱི་འདོད་ཆགས་དང་བྲལ་བ་དེ་ལ་འཆལ་བའི་རྒྱུ་ཟད་པས་སྡོམ་པ་མེད་ཅེས་བྱ་བ་ག་ལ་ཡོད་དེ་མེད་དོ། །དེའི་ཕྱིར་གང་ལ་ལ་ཞིག་གིས་ཆོས་ཐམས་ཅད་མཉམ་པ་ཉིད་དུ་ཤེས་པས་སྡོམ་པ་དང་སྡོམ་པ་མ་ཡིན་པའི་རློམ་སེམས་མེད་ལ། རློམ་པ་མེད་པ་འདི་ནི་བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་ཡིན་པར་རྣམ་པར་འདྲེན་པ་ཞེས་བྱ་སྟེ་རྫོགས་པའི་སངས་རྒྱས་རྣམས་ཀྱིས་གསུངས་སོ། །དེ་ཕན་ཆོད་དུ་ཚུལ་ཁྲིམས་ཀྱི་ཕ་རོལ་ཏུ་ཕྱིན་པའི་དོན་རྣམ་པར་ཕྱེ་སྟེ་བསྟན་པའོ། །
ལྔ་པ་སྦྱིན་པའི་ཕ་རོལ་ཏུ་ཕྱིན་པ་ལ་བཞི། ཤེས་རབ་ཀྱི་ཟིན་པས་མ་ཆགས་པའི་སྟོང་པ་ཡིན་པ་དང༌། རང་གི་ངོ་བོ་ཉིད་ཀྱིས་སྦྱིན་པ་ལ་འཇུག་པ་དང༌། གཞན་གྱི་ལ་རྗེས་སུ་ཡིད་རང་བ་ཟིལ་གྱིས་གནོན་པ་དང༌། རང་གི་སྦྱིན་པའི་བསོད་ནམས་བསྡུ་བའོ། །དང་པོ་ཤེས་རབ་ཀྱི་ཟིན་པས་མ་ཆགས་པའི་སྟོང་པ་ཡིན་པ་ལ་གཉིས། རྗེས་འགྲོ་དང༌། བཟློག་པའོ། །དང་པོ་རྗེས་འགྲོ་ནི།
སེམས་ཅན་དག་པ་གང་ཞིག་དེ་ལྟར་ཁྲིམས་ལྡན་པ། །
སྡུག་དང་མི་སྡུག་ཀུན་ལ་ལྟ་བ་མེད་པ་ཡིན། །
མགོ་དང་རྐང་ལག་གཏོང་ཞིང་ཞུམ་པའི་སེམས་ཀྱང་མེད། །
བདོག་པ་ཐམས་ཅད་གཏོང་ཞིང་རྟག་ཏུ་ཞེན་པ་མེད། །[༡༠༡]
ཆོས་རྣམས་རང་བཞིན་བདག་མེད་ཡ་མ་བསླར་ཤེས་ནས། །
བདག་གི་ཤ་ཡང་གཏོང་ཞིང་ཞུམ་པའི་སེམས་མེད་ན། །
དེ་ཚེ་ཕྱི་རོལ་དངོས་པོ་གཏོང་བ་སྨོས་ཅི་དགོས། །
གལ་ཏེ་སེར་སྣ་བྱེད་པ་དེ་ནི་གནས་མེད་དོ། །[༡༠༢]
ཅེས་གསུངས་ཏེ། སེམས་དག་པ་ཞེས་པ་ནས། གནས་མེད་དོ་ཞེས་པའི་བར་ལ། གཞན་ཡང་སེམས་ཅན་རྒྱུད་ཡོངས་སུ་དག་པ་གང་ལ་ལ་ཞིག་དེ་ལྟར་རློམ་སེམས་མེད་པའི་ཚུལ་ཁྲིམས་དང་ལྡན་པ་དང༌། བཏང་ཡུལ་ཡིད་དུ་སྡུག་པ་དང་མི་སྡུག་པ་ཀུན་ལ་ཆགས་སྡང་དུ་བལྟ་བ་མེད་པར་གཏོང་བ་ཡིན་ལ། ནང་གི་མགོ་དང་རྐང་ལག་ལ་སོགས་པ་གཏོང་ཞིང་གཏང་བ་ལ་ཞུམ་པའི་སེམས་ཀྱང་མེད་ལ། ཕྱི་རོལ་ལྡོག་པ་ཐམས་ཅད་གཏོང་ཞིང་རྟག་ཏུ་བཏང་བ་ལ་ཞེན་པ་མེད་ཅིང༌། ཕྱི་ནང་གི་ཆོས་དང་ཉོན་མོངས་པ་འཁོར་བ་དང་རྣམ་པར་བྱང་བ་མྱ་ངན་ལས་འདས་པའི་ཆོས་རྣམས་རང་བཞིན་གྱིས་བདག་མེད་ཅིང་མི་བདེན་པས་ཡ་མ་སླར་སྙིང་པོ་མེད་པར་ཤེས་ནས། བྱང་ཆུབ་སེམས་དཔའ་བདག་གི་ཤ་ཡང་གཏོང་བ་ལ་ཞུམ་ཞིང་མི་ཕོད་པའི་སེམས་མེད་ན། མེད་པ་དེའི་ཚེ་ཕྱི་རོལ་གྱི་དངོས་པོ་གཏོང་བ་ལ་ཞུམ་པ་མེད་པ་སྨོས་ཅི་དགོས། གལ་ཏེ་གནས་བདག་མེད་རྟོགས་པས་དེ་ལ་སེར་སྣ་བྱེད་པ་དེ་ནི་གནས་མེད་དོ། །
གཉིས་པ་བཟློག་པ་ནི།
བདག་ཏུ་འདུ་ཤེས་དངོས་ལ་བདག་གིར་འཛིན་པས་ཆགས། །
བླུན་པོ་རྣམས་ལ་གཏོང་བའི་བློ་ལྟ་ག་ལ་ཡོད། །
སེར་སྣ་ཅན་ནི་ཡི་དྭགས་གནས་སུ་སྐྱེ་བར་འགྱུར། །
ཅི་སྟེ་མིར་སྐྱེས་ན་ཡང་དེ་ཚེ་དབུལ་པོར་འགྱུར། །[༡༠༣]
ཅེས་གསུངས་ཏེ། བདག་ཏུ་འདུ་ཤེས་པ་ནས། དེ་ཚེ་དབུལ་པོར་འགྱུར་ཞེས་པའི་བར་ལ། ཤེས་རབ་མེད་པ་བདག་ཏུ་བདེན་པར་འདུ་ཤེས་པ་རྣམས་ནི་ལུས་དང་ལོངས་སྤྱོད་ཀྱི་དངོས་པོ་ལ་བདག་གི་བར་འཛིན་པས་ཆགས་པ་དེས་ན། དེ་ཁོ་ན་ཉིད་མི་ཤེས་པའི་བླུན་པོ་རྣམས་ལ་སྦྱིན་པ་གཏོང་བའི་བློ་ལྟ་ག་ལ་ཡོད་དེ་མེད་དོ། །དེ་ལྟར་མི་གཏོང་བའི་སེར་སྣ་ཅན་རྣམས་ནི་རྣམ་པར་སྨིན་པའི་འབྲས་བུ་ཡི་དྭགས་ཀྱི་གནས་སུ་སྐྱེ་བར་འགྱུར་རོ། །ཅི་སྟེ་དེ་ནས་ཐོན་ནས་མིར་སྐྱེས་ན་ཡང་དེའི་ཚེ་རྒྱུ་མཐུན་གྱི་འབྲས་བུས་དབུལ་པོར་འགྱུར་རོ། །
གཉིས་པ་རང་གི་ངོ་བོ་ཉིད་ཀྱིས་སྦྱིན་པ་ལ་འཇུག་པ་ལ་གསུམ། སྙིང་རྗེས་ཟིན་པས་དགའ་བའི་གཏོང་བ་དང༌། ཐབས་ཀྱིས་ཟིན་པ་དང༌། དོན་རྒྱ་ཆེ་བར་གཏོང་བའོ། །དང་པོ་སྙིང་རྗེས་ཟིན་པས་དགའ་བའི་གཏོང་བ་ནི།
དེ་ཚེ་བྱང་ཆུབ་སེམས་དཔའ་སེམས་ཅན་དབུལ་ཤེས་ནས། །
གཏོང་ལ་མོས་པར་འགྱུར་ཞེས་རྟག་ཏུ་ལྷུག་པར་གཏོང༌། །
གླིང་བཞི་ལེགས་པར་བརྒྱན་པ་མཆིལ་མའི་ཐལ་བ་འདྲ། །
བྱིན་ནས་དགའ་བར་འགྱུར་གྱི་གླིང་ཐོབ་དེ་ལྟ་མིན། །[༡༠༤]
ཞེས་གསུངས་ཏེ། དེ་ཚེ་བྱང་ཆུབ་སེམས་དཔའ་ཞེས་པ་ནས། དེ་ལྟ་མིན་ཞེས་པའི་བར་ལ། དེའི་ཚེ་བྱང་ཆུབ་སེམས་དཔའ་རྣམས་ཀྱིས་སྦྱིན་པ་མ་བཏང་བས་སེམས་ཅན་ཡི་དྭགས་དང་དབུལ་པོ་འབྱུང་བར་ཤེས་ནས། སྙིང་རྗེས་འཛིན་པས་བསམ་པ་སྦྱིན་པ་གཏོང་བ་ལ་མོས་པར་འགྱུར་ཞིང་སྦྱོར་བ་རྟག་ཏུ་ཕངས་པ་མེད་པར་ལྷག་པར་གཏོང་ལ། དེ་ལྟར་གཏོང་ཕོད་པའི་རྒྱུ་མཚན་ནི། གླིང་བཞི་ལེགས་པར་བརྒྱན་པའི་ལོངས་སྤྱོད་ཐམས་ཅད་འཆིལ་མའི་ཐལ་བ་དང་འདྲ་བར་ཤེས་ནས། གཞན་ལ་བྱིན་ནས་བཏང་ན་དགའ་བར་འགྱུར་གྱི་གཞན་གྱི་བདག་ལ་བྱིན་ནས་གླིང་ཐོབ་པ་ལ་དགའ་བ་སྐྱེ་བ་དེ་ལྟ་བུ་མིན་ནོ། །
གཉིས་པ་ཐབས་ཀྱིས་ཟིན་པ་ནི།
བྱང་ཆུབ་སེམས་དཔའ་མཁས་པ་གསལ་བ་སྲིད་གསུམ་གྱི། །
སེམས་ཅན་ཇི་སྙེད་དེ་དག་ཀུན་ལ་སྦྱིན་པ་འདི། །
བྱིན་པར་གྱུར་ཅིག་སྙམ་དུ་བསམས་ནས་སྦྱིན་བྱིན་ལ། །
དེ་ཡང་འགྲོ་བའི་དོན་ཕྱིར་བྱང་ཆུབ་མཆོག་ཏུ་བསྔོ། །[༡༠༥]
ཞེས་གསུངས་ཏེ། བྱང་ཆུབ་སེམས་དཔའ་ཞེས་པ་ནས། མཆོག་ཏུ་བསྔོ་ཞེས་པའི་བར་ལ། ཡང་བྱང་ཆུབ་སེམས་དཔའ་ཐབས་ལ་མཁས་པ་བློ་གསལ་བ་གཅིག་ལ་སྦྱིན་པ་བྱིན་ཡང་བསམ་པས་སྲིད་གསུམ་གྱི་སེམས་ཅན་ཇི་སྙེད་ཡོད་པ་དེ་དག་ཀུན་ལ་ལོངས་སྤྱོད་སྦྱིན་པ་འདི་བྱིན་པའི་བསོད་ནམས་ཀྱིས་སེམས་ཅན་ཀུན་ལ་ཕན་པར་གྱུར་ཅིག་སྙམ་དུ་བསམ་ནས་སྦྱིན་པ་དེ་བྱིན་ན། སྦྱིན་པའི་བསོད་ནམས་དེ་ཡང་འགྲོ་བའི་དོན་འགྲུབ་པའི་ཆེད་དུ་ཐོབ་བྱ་བྱང་ཆུབ་མཆོག་ཏུ་བསྔོ་བའོ། །
གསུམ་པ་དོན་རྒྱ་ཆེ་བར་གཏོང་བ་ནི།
སྦྱིན་པ་བྱིན་ནས་དངོས་ལ་གནས་པར་བྱེད་པ་མེད། །
དེ་ནི་ནམ་དུའང་རྣམ་པར་སྨིན་ལ་རེ་བ་མེད། །
དེ་ལྟར་གཏོང་ལ་མཁས་པ་ཐམས་ཅད་གཏོང་བ་སྟེ། །
ཆུང་ངུ་བཏང་ལ་མང་པོ་དཔག་ཏུ་མེད་པར་འགྱུར། །[༡༠༦]
སྲིད་པ་གསུམ་ན་སེམས་ཅན་མ་ལུས་ཇི་སྙེད་པ། །
ཡོངས་སུ་བརྟག་པ་བཟུང་སྟེ་དེ་དག་ཐམས་ཅད་ཀྱིས། །
འཇིག་རྟེན་མཁྱེན་པ་སངས་རྒྱས་དགྲ་བཅོམ་རང་རྒྱལ་ལ། །
བསྐལ་པ་མཐའ་ཡས་སྦྱིན་བྱིན་ཉན་ཐོས་ལེགས་ཚོལ་ན། །[༡༠༧]
ཞེས་གསུངས་ཏེ། སྦྱིན་པ་བྱིན་ནས་ཞེས་པ་ནས། ལེགས་ཚོལ་ན་ཞེས་པའི་བར་ལ། ཡང་སྦྱིན་པ་བྱིན་ནས་རྫས་ཀྱི་དངོས་པོ་ལ་གནས་ཤིང་ཆགས་པར་བྱེད་པ་མེད་ལ། བྱང་ཆུབ་སེམས་དཔའ་དེ་ནི་དུས་ནམ་དུ་ཡང་འབྲས་བུ་རྣམ་པར་སྨིན་པ་ལ་རེ་བ་མེད་པའི་ཚུལ་ནི། དེ་ལྟར་སྦྱིན་པ་གཏོང་བ་ལ་མཁས་པ་ཐམས་ཅད་རྒྱུ་འབྲས་ལ་ཆགས་པ་དང་རེ་བ་མེད་པར་གཏོང་བ་སྟེ། བསམ་པའི་སྟོབས་ཆེ་བས་རྒྱུ་ཆུང་ངུས་བཏང་བ་ལ་ཡང་འབྲས་བུ་བཟང་ཞིང་མང་པོ་དཔག་ཏུ་མེད་པར་འགྱུར་ལ། ས་བླ་ས་འོག་ས་སྟེང་གི་སྲིད་པ་གསུམ་ན་སེམས་ཅན་གྱི་གྲངས་མ་ལུས་ཇི་སྙེད་ཡོད་པས། ཡོངས་སུ་བརྟག་པའི་མཐའ་བཟུང་སྟེ་དེ་དག་ཐམས་ཅད་ཀྱང༌། སྦྱིན་པའི་ཡུལ་འཇིག་རྟེན་མཁྱེན་པ་སངས་རྒྱས་དང་དགྲ་བཅོམ་པ་དང༌། རང་རྒྱལ་བ་རྣམས་ལ། དུས་བསྐལ་པ་མཐའ་ཡས་པར་སྦྱིན་པའི་དངོས་པོ་གྱ་ནོམ་པ་སྦྱིན་པ་བྱིན་ནས་འབྲས་བུ་ཉན་ཐོས་ཚོལ་ན་དེ་ནི་བློ་དམན་པའོ། །
གསུམ་པ་གཞན་ཟིལ་གྱིས་གནོན་པ་ནི།
བྱང་ཆུབ་སེམས་དཔའ་མཁས་པ་ཐབས་མཁས་གང་ཞིག་གིས། །
དེ་དག་བསོད་ནམས་བྱ་བའི་དངོས་ལ་ཡི་རང་ནས། །
སེམས་ཅན་དོན་དུ་བྱང་ཆུབ་མཆོག་རབ་ཡོངས་བསྔོ་ན། །
ཡོངས་སུ་བསྔོས་པས་འགྲོ་བ་ཐམས་ཅད་ཟིལ་གྱིས་གནོན། །[༡༠༨]
ནོར་བུ་མཆིང་བུའི་ཕུང་པོ་ཆེན་པོར་གྱུར་པ་ཡང༌། །
རིན་ཆེན་བཻཌཱུརྱ་གཅིག་དེ་ཀུན་ཟིལ་གྱིས་གནོན། །
དེ་བཞིན་འགྲོ་ཀུན་སྦྱིན་པའི་ཕུང་པོ་རྒྱ་ཆེར་ཀུན། །
རྗེས་སུ་ཡི་རང་བྱང་ཆུབ་སེམས་དཔས་ཟིལ་གྱིས་གནོན། །[༡༠༩]
ཞེས་གསུངས་ཏེ། བྱང་ཆུབ་སེམས་དཔའ་ཞེས་པ་ནས། ཟིལ་གྱི་གནོན་ཞེས་པའི་བར་ལ། ཡང་བྱང་ཆུབ་སེམས་དཔའ་མཁས་པ་དངོས་པོ་དང་སྦྱོར་བ་མེད་ཀྱང་བསོད་ནམས་འབྱུང་བས་ཐབས་མཁས་པ་གང་ལ་ལ་ཞིག་གིས། འཁོར་འདས་དེ་དག་གི་བསོད་ནམས་བྱ་བའི་དངོས་པོ་ལ་ཡིད་རང་ནས། ཡིད་རང་བ་ལས་བྱུང་བའི་བསོད་ནམས་དེའི་སེམས་ཅན་གྱི་དོན་དུ་བྱང་ཆུབ་མཆོག་རབ་ཀྱི་རྒྱུར་ཡོངས་སུ་བསྔོ་ན། ཡོངས་སུ་བསྔོ་བས་ཉན་རང་མན་ཆད་ཀྱིས་འགྲོ་བ་ཐམས་ཅད་ཀྱི་དགེ་བ་ཟིལ་གྱིས་གནོན་ཏེ། དཔེར་ན་ནོར་བུ་འཆིང་བུའི་ཕུང་པོ་ཆེན་པོ་གྱུར་པ་ཡང༌། རིན་ཆེན་བཻ་ཌཱུརྱ་གཅིག་གིས་འཆིང་བུའི་ཚོགས་དེ་དག་ཀུན་ཟིལ་གྱིས་གནོན་ལ། དཔེ་དེ་བཞིན་དུ་ཉན་རང་མན་ཆད་ཀྱིས་འགྲོ་བ་ཀུན་གྱི་སྦྱིན་པའི་ཕུང་པོ་ཡུལ་དང་དུས་དང་དངོས་པོ་རྒྱ་ཆེན་པོ་རྣམས་ཀྱང༌། རྗེས་སུ་ཡིད་རང་བ་ལས་བྱུང་བའི་བྱང་ཆུབ་སེམས་དཔའི་དགེ་བས་ཟིལ་གྱིས་གནོན་པར་འགྱུར་རོ། །
བཞི་པ་སྦྱིན་པའི་བསོད་ནམས་བསྡུ་བ་ནི།
གལ་ཏེ་བྱང་ཆུབ་སེམས་དཔས་འགྲོ་ལ་སྦྱིན་བྱིན་ནས། །
དེ་ལ་བདག་གིར་མི་བྱེད་དངོས་པོ་ཕངས་མེད་ན། །
དེ་ལས་དགེ་བའི་རྩ་བ་མཐུ་ཆེན་འཕེལ་འགྱུར་ཏེ། །
སྤྲིན་མེད་འོད་ལྡན་ཟླ་དཀྱིལ་ཡར་གྱི་ངོ་བཞིན་ནོ། །[༡༡༠]
ཞེས་གསུངས་ཏེ། གལ་ཏེ་བྱང་ཆུབ་སེམས་དཔའ་ཞེས་པ་ནས། ཡར་གྱི་ངོ་བཞིན་ནོ་ཞེས་པའི་བར་ལ། མ་ཞེན་པའི་སྦྱིན་པ་དཔེའི་སྒོ་ནས་བསྔགས་པ་གལ་ཏེ་བྱང་ཆུབ་སེམས་དཔའ་གང་ལ་ལ་ཞིག་གིས་འགྲོ་བ་རྣམས་ལ་སྦྱིན་པ་བྱིན་ནས། སྦྱིན་པ་བྱིན་པའི་བསོད་ནམས་དེ་ལས་བདག་གིར་མི་བྱེད་ཅིང༌། སྦྱིན་བྱའི་དངོས་པོ་ལ་མི་འཕངས་སེར་སྣ་མེད་ན། ཞེན་པ་མེད་པའི་སྦྱིན་པ་དེ་ལས་བྱུང་བའི་དགེ་བའི་རྩ་བ་དེ་དག་མཐུ་ཆེན་པོ་འཕེལ་བར་འགྱུར་ཏེ། དཔེ་སྤྲིན་མེད་པའི་འོད་དང་ལྡན་པའི་ཟླ་བའི་དཀྱིལ་འཁོར་ཡར་གྱི་ངོ་གོང་ནས་གོང་དུ་འཕེལ་བ་བཞིན་ནོ། །དེ་ཡན་ཆད་དུ་ཐེག་པ་ཆེན་པོའི་ཕ་རོལ་ཏུ་ཕྱིན་པ་དྲུག་ལ་ཇི་ལྟར་བསླབ་པའི་དོན་རྒྱས་པར་མཐར་གྱིས་པའི་སྐབས་བསྟན་པའོ། །དེ་ནི་དེ་ལྟར་བསླབ་པའི་འབྲས་བུ་སྟོན་པ་ལས། རིམ་གྱིས་བསྒོམས་པའི་འབྲས་བུ་ཅིག་ཆར་དུ་རྒྱུད་ལ་སྐྱེ་བ་ཡིན་པས། སྐབས་བདུན་པ་སྐད་ཅིག་མ་ཅིག་ལ་མངོན་པར་རྫོགས་པར་བྱང་ཆུབ་པའི་སྦྱོར་བའི་ངོ་བོ་ནི། ཆོས་སྐུའི་རྒྱུ་གཞི་ལམ་རྣམ་གསུམ་མི་དམིགས་པ་གང་ཞིག་བློའི་ནུས་པ་བསྟན་པས་མཐར་ཐུག་པ་ཞེས་བྱ་དཀར་པོའི་ཆོས་ཐམས་ཅད་ཅིག་ཆར་དུ་བསྒོམ་པ་ཞེས་བྱའོ། །དེ་སྐད་དུ་ཡང༌།
སྦྱིན་པ་ལ་སོགས་རེ་རེས་ཀྱང༌། །
ཟག་པ་མེད་པ་ཐམས་ཅད་ནི། །
ཡང་དག་བསྡུད་ཕྱིར་ཐུབ་པ་ཡིས། །
སྐད་ཅིག་གཅིག་མངོན་རྫོགས་བྱང་ཆུབ། །
ཞེས་པས། ད་ནི་འདིར་ཕན་ཡོན་དྲུག་གིས་བསྟན་ལ། ཡེ་ཤེས་ཞབས་ལྟར་འོག་ནས་ཆོས་འདི་ཡོངས་རྫོགས་བྱས་ཞེས་པའི་ཚིག་རྐང་གཅིག་གིས་སྐབས་བདུན་བསྟན་ལ། དེ་མན་ཆད་བརྒྱད་པར་འདོད་དོ། །འདི་ལ་དབྱེ་བ་བཞི་སྟོན་ནོ། །
གཉིས་པ་བསྟན་པ་རྗེས་སུ་བསྒྲུབ་པའི་འབྲས་བུ་ལ་གསུམ། སོ་སོའི་གནས་སྐབས་ཀྱི་འབྲས་བུ་བསྟན་པ་དང༌། ཐུན་མོང་གི་འབྲས་བུ་བསྟན་པ། མཐར་ཐུག་གི་འབྲས་བུ་བསྟན་པའོ། །དང་པོ་སོ་སོའི་གནས་སྐབས་ཀྱི་འབྲས་བུ་ནི།
བྱང་ཆུབ་སེམས་དཔའི་སྦྱིན་པས་ཡི་དྭགས་འགྲོ་བ་གཅོད། །
དབུལ་བ་དང་ནི་དེ་བཞིན་ཉོན་མོངས་ཐམས་ཅད་གཅོད། །
སྤྱོད་ཚེ་ལོངས་སྤྱོད་མཐའ་ཡས་རྒྱས་པ་ཐོབ་པར་འགྱུར། །
སྦྱིན་པས་སྡུག་བསྔལ་གྱུར་པའི་སེམས་ཅན་ཡོངས་སྨིན་བྱེད། །[༡]
ཁྲིམས་ཀྱིས་དུད་འགྲོའི་འགྲོ་བ་དུ་མའི་ངོ་བོ་དང༌། །
མི་ཁོམ་བརྒྱད་སྤོང་དེ་ཡིས་དལ་བ་རྟག་ཏུ་རྙེད། །
བཟོད་པས་གཟུགས་བཟང་དམ་པ་རྒྱ་ཆེན་ཐོབ་འགྱུར་ཏེ། །
གསེར་མདོག་སྡུག་ཅིང་འགྲོ་བས་ལྟ་བའི་འོས་སུ་འགྱུར། །[༢]
བརྩོན་འགྲུས་ཀྱིས་ནི་དཀར་པོའི་ཡོན་ཏན་འགྲིབ་མི་འགྱུར། །
ཡེ་ཤེས་མཐའ་ཡས་རྒྱལ་བའི་བང་མཛོད་རྙེད་པར་འགྱུར། །
བསམ་གཏན་གྱིས་ནི་འདོད་པའི་ཡོན་ཏན་སྨད་པ་འདོར། །
རིག་དང་མངོན་པར་ཤེས་དང་ཏིང་འཛིན་མངོན་པར་སྒྲུབ། །[༣]
ཤེས་རབ་ཀྱིས་ནི་ཆོས་ཀྱི་རང་བཞིན་ཡོངས་ཤེས་ནས། །
ཁམས་གསུམ་མ་ལུས་པ་ལས་ཡང་དག་འདའ་བར་འགྱུར། །
ཞེས་གསུངས་ཏེ། བྱང་ཆུབ་སེམས་དཔའི་ཞེས་པ་ནས། ཡང་དག་འདའ་བར་འགྱུར་ཞེས་པའི་བར་གྱིས། དེ་ལྟར་གོང་དུ་བསྟན་པ་བཞིན་ཕ་རོལ་ཏུ་ཕྱིན་པ་དྲུག་ལ་སྤྱོད་པའི་བྱང་ཆུབ་སེམས་དཔའི་སྦྱིན་པས་འགྲོ་བ་དམན་པས་ཡི་དྭགས་ཀྱི་སར་འགྲོ་བ་ཡི། སྐྱེ་བའི་རྒྱུན་གཅོད་ལ། མིར་སྐྱེས་ཀྱང་ལོངས་སྤྱོད་པའི་དབུལ་བ་དང་ནི་དེ་བཞིན་ཉོན་མོངས་པའི་སྒྲིབ་པ་ཐམས་ཅད་རྒྱུན་གཅོད་ཅིང་འཁོར་བ་ན་བྱང་ཆུབ་སེམས་དཔའི་སྤྱོད་པ་སྤྱད་པའི་ཚེ་ལོངས་སྤྱོད་མཐའ་ཡས་ཐོབ་པར་འགྱུར་ཞིང༌། སྦྱིན་པ་བཏང་བས་འཕོངས་པས་སྡུག་བསྔལ་བར་འགྱུར་བའི་སེམས་ཅན་རྣམས་བསྡུས་ནས་ཡོངས་སུ་སྨིན་པར་བྱེད་དེ། ཚུལ་ཁྲིམས་ཀྱིས་དུད་འགྲོའི་རིགས་ཀྱི་འགྲོ་བ་དུ་མའི་ངོ་བོ་དང༌། མི་ཁོམ་པའི་གནས་བརྒྱད་སྤོང་ཞིང༌། དེ་ཡིས་དལ་བ་དང༌། འབྱོར་པའི་ཆོས་བཅུ་རྟག་ཏུ་རྙེད་པར་འགྱུར་ལ། མི་ཁོམ་བརྒྱད་ནི།
དམྱལ་བ་ཡི་དྭགས་བྱོལ་སོང་དང༌། །
ཀླ་ཀློ་ཚེ་རིང་ལྷ་དང་ནི། །
ལོག་ལྟ་སངས་རྒྱས་ཀྱིས་སྟོང་པ། །
ལྐུགས་པ་འདི་དག་མི་ཁོམ་བརྒྱད། །ཅེས་པའོ། །
འབྱོར་པ་བཅུ་ལས་རང་འབྱོར་ལྔ་ནི།
ཡུལ་དབུས་སྐྱེས་དང་མི་ལུས་ཐོབ། །
དབང་པོ་ཚང་ཞིང་གནས་ལ་དད། །
ལས་ཀྱི་མཐའ་མ་ལོག་པའོ། །
གཞན་འབྱོར་ལྔ་ནི།
སངས་རྒྱས་བྱོན་དང་དེས་ཆོས་གསུངས། །
བསྟན་པ་ཡུན་དུ་གནས་པ་དང༌། །
ཞེས་གསུངས་ཏེ། ཞུགས་དང་འཇུག་པ་གཞན་དོན་དུ་སྙིང་བརྩེ་བའོ། །ཡེ་ཤེས་ཀྱི་ལུས་དང་མཐུན་པའི་བཟོད་པ་བསྒོམས་པས་གཞན་དོན་ནུས་པའི་གཟུགས་བཟང་པོ་དམ་པ་རྒྱ་ཆེན་པོ་ཐོབ་པར་འགྱུར་ཏེ། གཞན་གྱི་ཡིད་དུ་འོང་བའི་དཔེ་གསེར་གྱི་མདོག་ལྟར་ཡིད་དུ་སྡུག་ཅིང་འགྲོ་བའི་ལྟ་བའི་འོས་སུ་འགྱུར་རོ། །དགེ་བ་ལ་སྤོགས་པའི་བརྩོན་འགྲུས་ཀྱིས་ནི་དཀར་པོའི་ཡོན་ཏན་གཞན་དོན་བྱེད་པ་འགྲིབ་པར་མི་འགྱུར་ཞིང༌། འབྲས་བུའི་ཆོས་ཡེ་ཤེས་མཐའ་ཡས་པ་དང་མཐར་རྒྱལ་བའི་ཡོན་ཏན་རིན་པོ་ཆེ་ཟད་མི་ཤེས་པའི་བང་མཛོད་རྙེད་པར་འགྱུར་རོ། །
སེམས་བདེ་བར་གནས་པའི་བསམ་གཏན་གྱིས་ནི། འདོད་པའི་ཡོན་ཏན་ལྔ་ལ་ཞེན་ན་སྨད་པ་ཡིན་པས། དེ་དོར་བར་འགྱུར་ཏེ། ལྷའི་མིག་དང༌། སྔོན་གྱི་གནས་རྗེས་སུ་དྲན་པ་དང༌། ཟག་པ་ཟད་པ་ཡི་དང༌། དོན་རིག་པར་དང་མངོན་པར་ཤེས་པ་དང་ཏིང་ངེ་འཛིན་གྲུབ་བོ། །བདག་མེད་རྟོགས་པའི་ཤེས་རབ་ཀྱིས་ནི་ཆོས་རྣམས་ཀྱི་རང་བཞིན་སྟོང་པ་ཉིད་དུ་ཡོངས་སུ་ཤེས་ནས། ཁམས་གསུམ་གྱི་སེམས་ཅན་མ་ལུས་པ་འཁོར་བ་ལས་ཡང་དག་པར་འདའ་བར་འགྱུར་རོ། །དེ་ལྟར་རྒྱུ་གསུམ་སྔོན་དུ་སོང་བའི་འབྲས་བུ་ནི། འབྲས་བུ་སྐབས་བརྒྱད་པའི་དོན།
གཉིས་པ་ཐུན་མོང་གི་འབྲས་བུ་བསྟན་པ་ནི།
ཆོས་སྐུའི་ངོ་བོ་ནི་རྣམ་པར་བྱང་བ་མྱ་ངན་ལས་འདས་པའི་ཆོས་ཐམས་ཅད་ཡོངས་སུ་སྨིན་ཅིང༌། གནས་ལུགས་མི་དམིགས་པའི་རྟོགས་པ་མཐར་ཐུག་པས་གཞན་དོན་ཕུན་སུམ་ཚོགས་པའི་རྟེན་དུ་འགྱུར་བའོ། །དེ་སྐད་དུ་ཡང༌།
ངོ་བོ་ཉིད་ལོངས་རྫོགས་བཅས་དང༌། །
དེ་བཞིན་གཞན་པ་སྤྲུལ་པ་ནི། །
ཆོས་སྐུ་མཛད་པ་དང་མཛད་པ། །
རྣམ་པ་བཞིར་ནི་ཡང་དག་བརྗོད། །
ཞེས་པས་འདི་ལ་ཆོས་སྐུ་མཛད་པ་དང་བཅས་པ་སྐུ་བཞིའི་ཚུལ་གྱིས་སྟོན་ཏེ།
ཡང་གཞུང་ལས།
མི་ཡི་ཁྱུ་མཆོག་འཁོར་ལོ་རིན་ཆེན་བསྐོར་བྱས་ནས། །
སྡུག་བསྔལ་ཟད་པར་བྱ་ཕྱིར་འགྲོ་ལ་ཆོས་ཀྱང་སྟོན། །[༤]
ཞེས་གསུངས་ཏེ། མིའི་ཁྱུ་མཆོག་ཞེས་པ་ནས། ཡོངས་སུ་འཛིན་ཞེས་པའི་བར་ལ། གཞོན་དོན་བྱེད་པ་ལ་མིའི་ཁྱུ་མཆོག་སྟེ། སངས་རྒྱས་ཐོབ་ནས་ཆོས་ཀྱི་འཁོར་ལོ་རིན་པོ་ཆེ་བསྐོར་བར་བྱས་ནས། དགོས་པ་སྡུག་བསྔལ་ཟད་པར་བྱ་བའི་ཕྱིར་འགྲོ་བ་ལ་ཆོས་ཀྱང་རབ་ཏུ་སྟོན་པར་བྱེད་དོ། །
ཆོས་འདི་ཡོངས་རྫོགས་བྱས་ནས་བྱང་ཆུབ་སེམས་དཔའ་དེ། །
ཡོངས་དག་ཞིང་དང་སེམས་ཅན་དག་པ་ཡོངས་སུ་འཛིན། །
སངས་རྒྱས་རྒྱུད་དང་ཆོས་ཀྱི་རྒྱུད་ཀྱང་ཡོངས་སུ་འཛིན། །[༡]
དེ་བཞིན་དགེ་འདུན་རྒྱུད་དང་ཆོས་ཀུན་ཡོངས་སུ་འཛིན། །
ཞེས་གསུངས་ཏེ། དེ་ལྟར་ལམ་ཕ་རོལ་ཏུ་ཕྱིན་པ་དམིགས་པ་མེད་པའི་ཆོས་འདི་ཉན་པ་དང༌། བསམ་པ་དང༌། བསྒོམས་པས་འབྲས་བུ་ཡོངས་སུ་རྫོགས་པར་བྱས་ནས། བྱང་ཆུབ་སེམས་དཔའ་དེ། འཕྲིན་ལས་ཡོངས་སུ་དག་པས་ཕྱི་སྣོད་ཀྱི་ཞིང་དང༌། ནང་བཅུད་ཀྱི་སེམས་ཅན་གྱི་རྒྱུད་དག་པ་ཡོངས་སུ་འཛིན་ལ། སངས་རྒྱས་ཀྱི་རྒྱུད་དང་ལུང་དང༌། རྟོགས་པའི་ཆོས་ཀྱི་རྒྱུད་ཀྱང་ཡོངས་སུ་འཛིན་ཅིང༌། དེ་བཞིན་དུ་ཉམས་སུ་ལེན་པའི་དགེ་འདུན་གྱི་རྒྱུད་དང༌། དགེ་བའི་ཆོས་ཀུན་ཀྱང་ཡོངས་སུ་འཛིན་ནོ། །དེ་ཡན་ཆད་དུ་དེས་བསྟན་པ་ཆོས་ཀྱི་རང་བཞིན་བསྟན་པ་ཚར་ནས།
གསུམ་པ་སྟོན་པས་བསྟན་པའི་དོན་བསྡུ་བ་བསྟན་ཏེ་མཐར་ཐུག་གི་འབྲས་བུ་ནི།
འགྲོ་བའི་ནད་གསོ་མཛད་པ་སྨན་པའི་མཆོག་གྱུར་པས། །
ཤེས་རབ་བསྟན་པ་བྱང་ཆུབ་ལམ་ལྡན་འདི་གསུངས་ཏེ། །
ཞེས་གསུངས་ཏེ། འགྲོ་བའི་ནད་གསོ་མཛད་པ་ཞེས་པ་ནས། འདི་གསུངས་ཏེ་ཞེས་པའི་བར་ལ། གོང་དུ་གསུངས་པ་དེ་རྣམས་ཀྱི་དགོས་པ་འགྲོ་བའི་ནད་ཅེས་པ་སྟེ། དམིགས་པ་མེད་པའི་ཆོས་ཉིད་འདི་མི་ཤེས་པ་ཡི། གང་ཟག་རྣམས་ཕྱིན་ཅི་ལོག་ལ་ཞུགས་པ་དེ་རྣམས་ཆོས་ཉིད་སྟོང་པ་ཉིད་ལ་འཛུད་པའི་ཕྱིར་གསོ་བར་མཛད་པའི་སྟོན་པ་ཐམས་ཅད་མཁྱེན་པ་ཡི། སྨན་པའི་མཆོག་ཏུ་གྱུར་པ་དེས། མི་དམིགས་པར་ཤེས་པའི་ཤེས་རབ་བསྟན་པ་རྫོགས་པའི་བྱང་ཆུབ་ཀྱི་ལམ་ཟབ་མོ་དང་ལྡན་པ་འདི་གསུངས་ཏེ། ཡང་དག་པར་བསྟན་པའོ། །དེ་ཡན་ཆད་དུ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སོགས་པའི་ཕ་རོལ་ཏུ་ཕྱིན་པ་དྲུག་གི་རང་བཞིན་བསྟན་པའོ། །
འདིར་ནི་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ཉིད་ཀྱི་མིང་ནི།
མིང་ནི་ཡོན་ཏན་རིན་ཆེན་སྡུད་པ་བྱང་ཆུབ་ལམ། །[༢]
ལམ་འདི་སེམས་ཅན་ཀུན་གྱིས་ཐོབ་པར་བྱ་ཕྱིར་བཤད།།
ཅེས་གསུངས་ཏེ། དུས་གསུམ་གྱི་སངས་རྒྱས་ཐམས་ཅད་ཀྱི་ཡོན་ཏན་མཐའ་དག་སྡུད་པར་བྱེད་པ་ཡིད་བཞིན་གྱི་ནོར་བུ་རིན་པོ་ཆེ་བསམ་འཕེལ་ལྟ་བུ། དེ་བཞིན་གཤེགས་པའི་གསུང་གི་ཡོན་ཏན་ཐམས་ཅད་བསྡུས་པའི་བྱང་ཆུབ་སེམས་དཔའ་ཆེན་པོ་རྣམས་ཀྱི་ལམ་ཡང་དག་པ་ཡིན་ལ་སྤྱི་ཁྱབ་ཏུ་སེམས་ཅན་ཐམས་ཅད་ལ་སེམས་ཅན་གྱི་ངོ་བོ་ཡེ་འདོད་མ་ནས་དག་པ་ཡིན་པས། ལམ་འདི་སེམས་ཅན་ཀུན་གྱིས་ཐོབ་པར་བྱ་བའི་ཕྱིར། དེ་བཞིན་གཤེགས་པ་ཉིད་ཀྱི་དོན་ཡང་དག་པར་གསུངས་སོ། །
ཞེས་གསུངས་ཏེ། འཕགས་པ་ཤེས་རབ་ཀྱི་ཕ་རོལ་ཏུ་ཕྱིན་པ་སྡུད་པ་ཚིགས་སུ་བཅད་པའི་ཊཱི་ཀ་ཡིད་བཞིན་གྱི་ནོར་བུ་རིན་པོ་ཆེ་ལྟ་བུ། ཕ་རོལ་ཏུ་ཕྱིན་པ་རྒྱ་མཚོའི་སྡེ་ཞེས་བྱ་བ་ལས། ཐུགས་ཀྱི་མཆོག་ཟབ་མོའི་དོན་ཉམས་སུ་བླང་བའི་རིམ་པའོ།། སྤྱིར་མདོ་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ལ་བཤད་ལུགས་བསམ་གྱིས་མི་ཁྱབ་པ་ཡོད་ཀྱང༌། འདི་ནི་ཕལ་ཆེར་དོན་དམ་པ་སྟོན་པ་ལས། ཕ་རོལ་ཏུ་ཕྱིན་པ་ལྔ་པོ་ཤེས་རབ་ཀྱི་ཕ་རོལ་ཏུ་ཕྱིན་པའི་ཞོར་ལ་སྟོན་པའི་ལུགས་ཀྱིས། སྦྱིན་པའི་ཕ་རོལ་ཏུ་ཕྱིན་པ་དང༌། དེ་བཞིན་དུ་ཕ་རོལ་ཏུ་ཕྱིན་པ་ལྔ་པོའི་སྔོན་དུ། ཤེས་རབ་ཀྱི་ཕ་རོལ་ཏུ་ཕྱིན་པ་གྲོགས་བྱེད་ཅིང༌། གཞན་པའི་ལུགས་ཀྱིས་སྦྱིན་པ་ནས་རིམ་གྱིས་བརྩམས་ཏེ། གཙོ་བོ་དང༌། ཕལ་བའི་རིམ་པས་ཤེས་རབ་ཀྱི་ཕ་རོལ་ཏུ་ཕྱིན་པ་རྗེས་སུ་འགྲོ་ཡང༌། འདིར་བདག་གི་ཤེས་རབ་མེད་ན་རིམ་གྱིས་འཇུག་མི་ཤེས་པའི་ཕྱིར། དེ་ཅི་སྟེ་ཞེ་ན། ཤེས་རབ་སྔོན་དུ་འགྲོ་བའོ། །དེ་ཅི་སྟེ་ཞེ་ན། མདོ་སྡེ་ཡོན་ཏན་རིན་པོ་ཆེ་བསྡུད་པ་ཚིགས་སུ་བཅད་པའི་སྤྱི་ཡིས་ཀྱང་དེ་ལྟར་བསྟན་ལ། སྒོས་སུ་ཡང་སྦྱིན་པ་བྱིན་པའི་སྔོན་དུ་འགྲོ་བ་ཤེས་རབ་སྟེ། ཚུལ་ཁྲིམས་བཟོད་པ། བརྩོན་འགྲུས་བསམ་གཏན་དེ་བཞིན་ནོ། །ཞེས་བཤད་དོ། །
འོ་ན་ཤེས་རབ་ཀྱི་ཕ་རོལ་ཏུ་ཕྱིན་པ་འདིའི་རྗེས་ལ་མི་འབྱུང་ངམ་ཞེ་ན་དེ་ནི་མ་ཡིན་ནོ། །ཕ་རོལ་ཏུ་ཕྱིན་པ་ལྔ་པོ་དང་མཉམ་དུ་འབྱུང་ལ། རྟོགས་ཚུལ་གྱི་དབང་དུ་བྱས་ན། རྗེས་སུ་ཡང་འབྱུང་ངོ༌། །དེ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་སྤྱིའི་རྣམ་བཞག་གོ །ཤེས་རབ་ཀྱི་ཕ་རོལ་ཏུ་ཕྱིན་པ་མདོ་རིན་པོ་ཆེ་སྡུད་པ་ཚིགས་སུ་བཅད་པ་རྫོགས་སོ། །
འདི་ལྟར་བཅོམ་ལྡན་ཐུབ་ཆེན་སེང་གེ་ཡིས། །
དམ་ཆོས་བསམ་ཡས་ནམ་མཁའི་མཛོད་འདྲ་ལས། །
བསྟན་པ་འདི་ལས་སེམས་ཅན་འདུལ་དོན་དུ། །
བརྒྱད་ཁྲི་བཞི་སྟོང་དམ་ཆོས་གསང་བའི་མཛོད། །
དེ་དོན་མ་རྟོགས་འཁོར་བའི་སེམས་ཅན་རྣམས། །
དུས་གསུམ་སངས་རྒྱས་ཀུན་གྱི་ཐུགས་རྗེ་ཡིས། །
དྲང་དོན་ངེས་དོན་གསང་བའི་བརྒྱུད་རྣམས་ལས། །
དབང་པོ་ཡང་བར་གྲོལ་བྱེད་དམ་པའི་ཆོས། །
ཕ་རོལ་ཕྱིན་པའི་ནང་ནས་ཡང་དག་མཆོག །
མ་ལུས་འདུས་པའི་སྙིང་པོ་རིན་ཆེན་འདི། །
བཅོམ་ལྡན་ཐུབ་ཆེན་སེང་གེས་གསུངས་པའི་དོན། །
བྱང་ཆུབ་སེམས་དཔའ་རྣམས་ཀྱི་དགོངས་པའི་མཆོག །
འདི་བྲིས་དགེ་བས་ནམ་མཁའི་མཐས་ཁྱབ་པའི། །
སེམས་ཅན་འགྲོ་བའི་ཚོགས་རྣམས་མ་ལུས་པ། །
ཤེས་རབ་ཕ་རོལ་ཕྱིན་པའི་མཆོག་འདི་དང༌། །
བཅས་ཏེ་ཡང་དག་དོན་མཆོག་འདི་རྟོགས་ཤོག །
འདི་ལྟའི་ཤེས་རབ་ཕ་རོལ་ཕྱིན་མཆོག་འདི། །
དཔག་བསམ་ལྗོན་ཤིང་གར་མཁན་མཆོག་གི་ལོ། །
ལུང་བསྟན་གནས་གྱུར་མཁའ་ལྡིང་མཆོག་གི་རི། །
བསྒྲུབ་པའི་གནས་ཉིད་ཁྱད་འཕགས་མཆོག་ཆེན་དུ། །
སྤྱན་རས་གཟིགས་དབང་ཐུགས་རྗེའི་ཤུགས་མཆོག་གིས། །
རྟོགས་ཤིང་ཡང་དག་ཚིག་མཆོག་གསལ་བར་བཀོད། །
བཀྲ་ཤིས་དཔལ་འབར་འཛམ་གླིང་རྒྱན་དུ་ཤོག།
དཔེ་པོ་ཏི་འདིས་འགྲོ་བ་སེམས་ཅན་དཔག་ཏུ་མེད་པའི་དོན་འགྲུབ་པར་གྱུར་ཅིག །དགེའོ། །
སྡུད་འགྲེལ་ཡུམ་ལ་འཇུག་པའི་ལེགས་བཤད་ལས་མདོ་དང་བསྟན་བཅོས་སྦྱར་ཚུལ་མ་ཕམ་ཞལ་ལུང་བཞུགས་སོ། །
མཉམ་པ་ཉིད་གྱུར་ཡེ་ཤེས་སྐུ། །
འཇམ་དཔལ་དེ་ལ་ཕྱག་འཚལ་ནས། །
ཤེས་རབ་ཕ་རོལ་ཕྱིན་པའི་བཀའ། །
བསྟན་བཅོས་དང་སྦྱར་མདོ་ཙམ་བཤད། །
དེ་ཡང་ཤེས་རབ་ཀྱི་ཕ་རོལ་ཏུ་ཕྱིན་པའི་དོན་མཁའ་ལྟར་ཡངས་ཤིང་རྒྱ་ཆེ་བ་དག་གི་གནད་མ་ལུས་པ་འདུས་ཤིང་སྡུད་པའི་གཞུང་ཡོན་ཏན་རིན་པོ་ཆེ་སྡུད་པ་འདི་ཤུགས་བསྟན་མངོན་པར་རྟོགས་པའི་རིམ་པ་དང་སྦྱར་ཚུལ་འཕགས་ཡུལ་གྱི་པཎ་གྲུབ་རྣམས་ཀྱི་གཞུང་མཐའ་དག་གི་བཅུད་དྲིལ་ཏེ་ཉུང་ངུའི་ངག་གིས་བརྗོད་ན།
དེ་ཡང་ཤེས་རབ་ཀྱི་ཕ་རོལ་ཏུ་ཕྱིན་པའི་གཞུང་གི་དངོས་བསྟན་ནི་གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད་སྤྲོས་པའི་མཐའ་བརྒྱད་དང་བྲལ་བའི་དེ་བཞིན་ཉིད་དུ་གཏན་ལ་ཕབ་པ་ཡིན་པས། དེ་དག་གི་ཚུལ་བསྡུས་འབྲིང་རྒྱས་པའི་དབྱེ་སྒོ་གསུམ་ལས་བརྩམས་ཏེ་གཞི་ལམ་འབྲས་བུའི་ཆོས་ཐམས་ཅད་དབུ་མའི་གཏན་ཚིགས་ཀྱི་སྒོ་ནས་སྤྲོས་བྲལ་དུ་ཤེས་པར་བྱས་ནས་མཐོང་བ་མེད་པའི་དོན་མཐོང་བ་ལ་གནས་པ་མེད་པའི་ཚུལ་གྱིས་གནས་པའི་སྒོ་ནས། ཐབས་ཤེས་ཟུང་དུ་འབྲེལ་བ་སྟོང་ཉིད་སྙིང་རྗེའི་སྙིང་པོ་ཅན་གྱི་ལམ་ལས་ཡོངས་སུ་དག་པ་འབྲས་ཡུམ་རྣམ་པ་ཐམས་ཅད་མཁྱེན་པའི་ཡེ་ཤེས་གང་ཞིག །དབྱིངས་དང་གཉིས་སུ་མེད་པའི་མཉམ་ཉིད་ཆོས་སྐུ་ཐོབ་ཚུལ་གྱིས་འཆད་པར་བྱ་བ་ནི་གོང་དུ་སོང་ལ།
ད་ནི་གཉིས་པ་ལམ་མངོན་རྟོགས་དང་སྦྱར་བའི་འཆད་ཚུལ་ལ། སྤྱིར་དངོས་པོ་བརྒྱད་དང༌། དེའི་ནང་གི་དབྱེ་བའི་དོན་བདུན་ཅུར་རྣམ་པར་བཞག་པའི་ཚུལ་དང་མཐུན་པར་བཤད་པས། ཐེག་པ་ཆེན་པོའི་ཟབ་ཅིང་རྒྱ་ཆེ་བའི་ལམ་གྱི་རིམ་པ་མ་ལུས་པ་ཚང་ཞིང་ཟློས་པ་མེད་པར་འཆད་ཐུབ་པས་ན། རྒྱལ་ཚབ་ས་བཅུའི་སེམས་དཔའ་ཆེན་པོའི་དགོངས་པ་བཞིན་བཀའ་དང་བསྟན་བཅོས་སྦྱར་ནས་འཆད་པ་ནི་འཆད་ཚུལ་བླ་ན་མེད་པ་ཡིན་པས། དེ་ལྟར་བཤད་ན། ཐོག་མར་རྣམ་མཁྱེན་མཚོན་བྱེད་ཀྱི་ཆོས་བཅུ་ལས་སེམས་བསྐྱེད་ལ། མདོ་རྒྱས་པ་རྣམས་སུ་མདོར་བསྟན་དང༌། རྒྱས་བཤད་ཀྱི་རིམ་པས་ས་མཚམས་ཉེར་གཉིས་སུ་ཡོད་པ་ལས། འདིར་དགའ་དང་གུས་དང་སོགས་ཀྱིས་བསྟན་ཏེ་དགའ་བ་དང་བ། གུས་པ་འདོད་པ། དད་པ་ཡིད་ཆེས་གསུམ་གྱིས་དོན་དུ་གཉེར་བྱ་བྱང་ཆུབ་ལ་དམིགས་པ་དང༌། འགྲོ་བ་མཐའ་ཡས་པའི་དོན་ཁུར་དུ་ཁྱེར་བའི་སྒོ་ནས་ཞུགས་པ་སྙིང་རྗེའི་ཆེད་དུ་བྱ་བ་གཞན་དོན་ལ་དམིགས་པ་སྟེ་ཟུར་གཉིས་ཚང་པའི་ཀུན་རྫོབ་སེམས་བསྐྱེད་བསྟན་ཏེ། སེམས་བསྐྱེད་དེ་སྐྱེ་བའི་གེགས་སྒྲིབ་པ་དང་ཉོན་མོངས་བསལ་ནས་ཞེས་པའི་ཚོགས་ལམ་ཆུང་ངུ་ནས་སངས་རྒྱས་ཀྱི་སའི་བར་དུ་དེའི་གེགས་དང་བྲལ་ཞིང་གྲོགས་འདུན་པ་སོགས་དང་མཚུངས་པར་ལྡན་པའི་སྒོ་ནས་ས་ལྟ་བུའི་སེམས་བསྐྱེད་ལ་སོགས་པར་འཇོག་པ་ཡིན་པས་གཞན་ཀུན་ཀྱང་དོན་གྱིས་འདིར་འདུ་བ་ཡིན་ནོ། །
དོན་དུ་གཉེར་བྱ་གཞན་དོན་དང་ཆེད་དུ་བྱ་བ་སངས་རྒྱས་གཉིས་པོ་དེ་གང་གིས་འགྲུབ་པར་བྱེད་པ་ནི། ཤེར་ཕྱིན་ལ་རག་ལས་པས། དཔའ་བོ་བྱང་ཆུབ་སེམས་དཔའ་རྣམས་ལམ་ལྔར་ས་མཚམས་ཉེར་གཉིས་སུ་གང་ལ་སྤྱོད་པའི་ཤེས་རབ་ཀྱི་ཕ་རོལ་ཏུ་ཕྱིན་པ་དེ་མཉན་པར་གྱིས་ཞེས་པས་བསྟན་ལ། ཞར་བྱུང་འབྲས་ཡུམ་ཤེར་ཕྱིན་མཐུ་དང་བཅས་པར། འཛམ་བུའི་གླིང་འདིར་སོགས་ཀྱིས་བསྟན་ཏོ། །
གཉིས་པ་གདམས་ངག་ལ་རྒྱས་པར་རྣམ་གྲངས་བཅུ་ལས། འདིར་གཙོ་བོར་སྒྲུབ་པ་རང་གི་ངོ་བོ་ལ་འདོམས་པའི་གདམས་ངག་བསྟན་ཏེ། གང་ལ་ཤེས་རབ་ཕ་རོལ་སོགས་ཚིགས་བཅད་གཅིག་གོ །དེ་ཡང་འཁོར་གསུམ་མི་དམིགས་པར་སྟོན་པའི་གདམས་ངག་ཐོས་ནས་དོན་དམ་རང་བཞིན་མེད་པ་ལ་མི་རྨོངས་པ་དང༌། ཐ་སྙད་སྣང་བ་སྒྱུ་མ་ལྟ་བུ་མི་འགོག་པས་སྟོང་པ་ཉིད་ལ་སྐྲག་པ་མེད་པར། བདེན་གཉིས་ཟུང་དུ་ཆུད་པའི་སྒོ་ནས་ལམ་སྒྲུབ་པར་གདམས་པ་ཡིན་ནོ། །དེས་གདམས་ངག་གི་དམིགས་ཡུལ་བདེན་པ་བཞི། རྟེན་དཀོན་མཆོག་གསུམ། གྲོགས་བརྩོན་འགྲུས་གསུམ། འབྲས་བུ་སྤྱན་ལྔ། མངོན་ཤེས་དྲུག །གཞི་མཐོང་སྒོམ་གྱི་ལམ་ལ་འདོམས་པའི་གདམས་ངག་རྣམས་ཀྱང་དོན་གྱིས་འཕང་སྟེ། དཔེར་ན་བྱང་ཆུབ་སེམས་དཔའ་མི་དམིགས་ཞེས་པས་དགེ་འདུན་དཀོན་མཆོག །བྱང་ཆུབ་སེམས་མི་དམིགས་པས་སངས་རྒྱས། ཤེར་ཕྱིན་མི་དམིགས་པས་ཆོས་བསྟན་པ་ལ་སོགས་པར་ཤེས་པར་བྱའོ། །
གསུམ་པ་ངེས་འབྱེད་ཡན་ལག་བཅུ་གཉིས་པོ་འདིར་བཞིར་བསྡུས་ནས་ངོ་བོའི་སྒོ་ནས་བསྟན་པ་ལ། དང་པོ་དྲོད་ཀྱི་ཡེ་ཤེས་གཟུགས་མེད་ཚོར་བ་མེད་སོགས་ཚིགས་བཅད་གཅིག་སྟེ། གནས་པ་མེད་པར་སྤྱོད་པའི་ཆ་ནས་བཏགས་ཙམ་ལས་གཟུགས་སོགས་རང་གི་ངོ་བོ་སྟོང་པ་ནི་དམིགས་པ། རྣམ་པ་ནི་ཡོངས་སུ་བཟུང་བའམ་བརྗོད་དུ་མེད་པའི་རྣམ་པ་ཅན་ནོ། །རྩེ་མོ་ནི་ཇི་ལྟར་ཀུན་ཏུ་རྒྱུ་བ་སོགས་ཀུན་ཏུ་རྒྱུ་བཟོ་སྦྱངས་ཀྱང་མཚན་མར་དམིགས་པས་ཉེར་ཞི་མ་ཐོབ་ནས་བསྟན་པ་འདི་ལ་ཞུགས་པ་དཔེར་བྱས་ནས། གཟུགས་སོགས་མི་དམིགས་པའམ་མཚན་མར་མི་མཐོང་བ་ནི་དམིགས་པ། དེ་ལ་ཤེས་རབ་ཀྱིས་ཡོངས་སུ་རྟོགས་པ་ན་ཆོས་ཀྱི་རང་བཞིན་རྣམ་པ་ཐམས་ཅད་དུ་མི་དམིགས་པ་ནི་རྣམ་པའོ། །བཟོད་པ་ཡང་འདི་ཤེས་རབ་སོགས། ཆོས་ཐམས་ཅད་སྟོང་པར་རྟོགས་ནས་གཟུང་བྱའི་མཚན་མ་མེད་པར་མཐོང་བ་དམིགས་པ། མཚན་མ་ལ་བློ་མི་བརྟེན་པའི་ཚུལ་གྱིས་མོས་པ་མིན་པ་དང་འདུ་ཤེས་པ་མེད་པའི་རྣམ་པ་ནི། ཉེ་བར་བརྟགས་ནས་ཞུམ་པ་མེད་སོགས་ཀྱིས་བསྟན་ཏེ་ཟབ་མོའི་དོན་ལ་མ་ཞུམ་མི་སྐྲག་པར་དང་པོར་བཟོད་པ་ཐོབ་པའི་སྐབས་འདི་བྱང་ཆུབ་ལ་ཉེ་བའི་དང་པོ་ལྟ་བུའོ། །ཆོས་མཆོག་ནི། གལ་ཏེ་མི་ཤེས་བཞིན་དུ་སོགས་ཚིགས་བཅད་གཉིས་ཀྱིས་ལྡོག་པ་དང་སྒྲུབ་པའི་སྒོ་ནས་བསྟན་ཏེ། བསྒོམ་བྱ་གཟུགས་སོགས་མེད་པ་དང་ཏིང་འཛིན་ལ་གནས་པ་དང༌། བདག་སྤྱོད་ཅེས་སྒོམ་པ་པོ་མི་དམིགས་པ་སྟེ་གསུམ་པོ་ཕན་ཚུན་སྟོང་ཉིད་ཀྱི་ངོ་བོར་གཅིག་པ་དམིགས་པ་སྟེ། འདིར་ཆོས་མཆོག་གི་སྐབས་སུ་སོན་པས་ཤེས་རབ་བརྟན་པ་ཡིན་ཞིང༌། སྐྱེ་མེད་ཀྱི་བློ་དང་ལྡན་པའི་ཏིང་འཛིན་རྣམ་པ། དེ་ལ་དེ་མ་ཐག་ཏུ་ཞི་བ་མཐོང་ལམ་ལ་རེག་ཅེས་སོ། །སྐབས་འདིར་སྦྱོར་ལམ་བཞིའི་ནང་གི་ཆེན་པོ་བཞི་པོའི་དམིགས་རྣམ་བསྟན་པ་ཡིན་ནོ། །
དེ་ལ་སྦྱོར་ལམ་གྱི་དམིགས་རྣམ་འདི་དག་ལ་ངོ་བོའི་ཆ་ནས་དང༌། ཁ་ཅིག་ཏུ་བྱེད་ལས། ཁ་ཅིག་ཏུ་འབྲས་བུ། ཁ་ཅིག་ཏུ་རྟེན་ཏིང་འཛིན་ལྟ་བུའི་སྒོ་ནས་བསྟན་ཀྱང༌། དོན་དུ་དྲོད་ལ་སོགས་པའི་གནས་སྐབས་ཀུན་ཏུ་ཤེར་ཕྱིན་སྒོམ་པ་ནི། སྤྲོས་པ་མཐའ་དག་དང་བྲལ་བའི་དེ་བཞིན་ཉིད་ལ་དམིགས་ནས། འཛིན་སྟངས་ཀྱི་རྣམ་པའང་མཐའ་དང་སྤྲོས་པའི་རང་བཞིན་གང་ཡང་མེད་པ་ཡིན་པས་ན། དགག་བྱ་སྤྲོས་པ་གང་དང་གང་བཅད་པའི་ཆ་ནས་བརྗོད་ཀྱང་དེ་དང་དེ་ལྟར་ཡིན་པའི་གནད་མ་གོ་བར། རེས་འགའ་བའི་འཛིན་སྟངས་ཅན་དུ་སེམས་པས་ཤེར་ཕྱིན་གྱི་དགོངས་དོན་ཟབ་མོ་ཕྱོགས་ཙམ་ཡང་ཤེས་པར་དཀའ་བས་འདི་གལ་ཆེའོ། །
དེས་ན་འགྲེལ་པ་སོ་སོའི་སྦྱར་ཚུལ་མི་འདྲ་བ་ཕལ་ལ་དོན་གྱིས་འགལ་བ་མེད་ཀྱང༌། ས་མཚམས་ལ་སྦྱར་བདེ་མི་བདེ་ཆེ་བ་ནི་གཞུང་དེ་དག་མཐོང་བས་གསལ་ལོ། །དེ་འདྲའི་ཐེག་ཆེན་སྦྱོར་ལམ་དེ་དག་གིས་ཐེག་པ་གསུམ་ཆར་གྱི་རྟོགས་རིགས་འཐོབ་པའི་རྒྱུ་བྱེད་པ་སོགས་ཀྱི་ཡོན་ཏན་བརྗོད་པས་མཇུག་བསྡུ་བ་ནི། བྱང་ཆུབ་སེམས་གང་དེ་ལྟར་སོགས་ཚིགས་བཅད་གཅིག་སྟེ། སྔོན་གྱི་དེ་བཞིན་གཤེགས་པས་སངས་རྒྱས་སུ་ལུང་བསྟན་པ་ཡིན་ཏེ། རློམ་པ་མེད་པའི་ཕྱིར་རོ། །འདིར་ལུང་སྟོན་པ་དང་རློམ་པ་ཟད་པ་ཆོས་མཆོག་འབྲིང་གི་དམིགས་རྣམ་ལྟ་བུ་ཡོད་ཀྱང་སྤྱིར་ཆོས་མཆོག་པ་ལ་སྦྱར་བ་ཤེས་པར་བྱའོ། །
ཐེག་པ་ཆེན་པོའི་རྟོགས་རིགས་འདི་ཁོ་ནས་བྱེད་པའི་འཐད་པ་ནི། དེ་ལྟར་སྤྱོད་ན་ཞེས་སོགས་གཅིག་སྟེ་སྤྱོད་མེད་ཀྱི་སྤྱོད་པ་ཡིན་པའི་ཕྱིར་རོ། །སྤང་བྱ་རྟོག་པ་ལ་གཟུང་འཛིན་གཉིས། གཟུང་བ་ལ་སྤང་བྱ་ཀུན་ཉོན་ཕྱོགས་དང༌། བླང་བྱ་རྣམ་བྱང་གཉིས། དེ་གཉིས་ལ་འཛིན་པ་པོའམ་ལོངས་སྤྱོད་པ་པོ་གང་ཟག་རྫས་ཡོད་ཀྱིས་ལོངས་སྤྱོད་སྙམ་པའི་རྟོག་པ་དང༌། རྫས་སུ་མེད་ཀྱང་བརྟགས་པའི་སྐྱེས་བུ་ཙམ་ལོངས་སྤྱོད་པ་པོར་འཛིན་པ་སྟེ་གཉིས་སུ་ཡོད་པས་སྤྱིར་བཞི་དང༌། ནང་སེལ་ཀུན་ཉོན་ཕྱོགས་ལ། ཀུན་འབྱུང་དང་སྡུག་བསྔལ་ལས་ཕྱེ་བས་མ་རིག་པ་སོགས་དགུ་དང༌། རྣམ་བྱང་ཕྱོགས་ལ་ཟག་མེད་ཀྱི་ཕུང་པོ་སོགས་དགུ་དང༌། རྫས་འཛིན་ལ། བདག་རང་དབང་ཅན་དུ་འཛིན་པ་སོགས་འཛིན་སྟངས་ཀྱིས་ཡུལ་དུ་བྱེད་ཚུལ་ལས་དགུ་དང༌། ཀུན་བྱང་གི་ཆོས་ཀྱི་གདགས་གཞི་ལ་བརྟེན་ནས་བཏགས་ཚུལ་གྱིས་ཕྱེ་བའི་དགུ་སྟེ་རྟོག་པ་སོ་དྲུག་ཏུ་གསུངས་པ་མདོ་རྒྱས་པ་རྣམས་ནས་འབྱུང་སྟེ། འདི་དག་བདེན་གྲུབ་ཏུ་འཛིན་པ་ནི་རྗེས་ཐོབ་ངེས་པའི་ངོར་ཡང་ལྡོག་ལ། བཏགས་པ་ཙམ་དུའང་ཞེན་པའི་མཚན་མར་འཛིན་པ་ནི་མཉམ་བཞག་གི་སྟོབས་ཀྱིས་ལྡོག་པས་ན། སྦྱོར་ལམ་གྱི་རྟོགས་པས་སྤང་བྱ་དེ་དག་མངོན་གྱུར་ཉམས་སྨད་པར་བྱེད་པ་ཡིན་ནོ། །
སྐབས་འདིར་ཀུན་བྱང་གི་གཟུང་རྟོག་སྤོང་བ་བསྡུས་ནས། གང་ཞིག་ཡོད་པ་མ་ཡིན་སོགས་ཀྱིས་བསྟན་ཏེ། ཀུན་བྱང་གི་གཟུང་བ་གང་ཞིག་དོན་དམ་དཔྱོད་བྱེད་ཀྱི་རིགས་པས་བདེན་པའམ་རྫས་སུ་ཡོད་པ་མ་ཡིན་ཏེ། དེ་ནི་མེད་ཅེས་བྱ་སྟེ་ལུང་དང་རིགས་པས་གྲུབ་པའི་ཕྱིར། དེ་ལྟར་བྱིས་པ་རྣམས་ཀྱིས་ཆོས་དེ་དག་ལ་བརྟགས་ནས་ཐ་སྙད་བཏགས་ཙམ་དུ་ཡོད་པ་དང༌། བདེན་གྲུབ་ཏུ་མེད་པར་འཛིན་པར་བྱེད་དེ། ཡང་དག་པའི་གནས་ལུགས་ཀྱི་དོན་དུ་བཏགས་པས་ཡོད་པ་དང༌། བདེན་པར་མེད་པ་འདི་གཉིས་ཀྱང་མེད་པའི་ཆོས་ཡིན་ཏེ། གཉིས་ཀ་རྟོག་པའི་དབང་གིས་བཞག་པ་ཙམ་དུ་མགོ་མཉམ་སྟེ་དེ་གཉིས་ཀ་ཡང་དཔྱད་མ་བཟོད་པའི་ཕྱིར་རོ། །
དེས་ན་བྱང་ཆུབ་སེམས་དཔའ་གང་གིས་ཚུལ་འདི་ལྟར་ཀུན་རྫོབ་ཏུ་ཡོད་པ་དང༌། དོན་དམ་པར་མེད་པ་ལྟ་བུའི་སྤྲོས་པ་ཕྱོགས་རེ་བའི་དམིགས་པ་མཐའ་དག་དང་བྲལ་བའི་ཆོས་དབྱིངས་བརྗོད་བྲལ་གྱི་གནས་ལུགས་འདི་ཤེས་ན་སྲིད་ཞིའི་མཐའ་གཉིས་ལས་ངེས་པར་འབྱུང་སྟེ་མི་གནས་པའི་མྱང་འདས་ཐོབ་པར་བྱེད་དོ། །ཞེས་སོ། །འཛིན་རྟོག་གི་གཉེན་པོར། གང་འདིར་ཕུང་པོ་ལྔ་དང་སོགས་ཏེ། ཀུན་བྱང་ལ་ལོངས་སྤྱོད་པ་པོ་ནི་ཕུང་པོ་ལྔ་ཙམ་ཡིན་ལ། དེ་ནི་སྒྱུ་མ་དང་ཁྱད་མེད་པས་རྫས་སུ་མེད་པར་བསྟན་པ་དང༌། གདགས་གཞིའི་ཆ་ནས་བཏགས་པའི་བཏགས་ཡོད་དུ་འཛིན་པ་སྣ་ཚོགས་པའི་འདུ་ཤེས་བྲལ་ཞིང་ཉེ་བར་ཞི་བ་ལ་སྤྱོད་པ་ཞེས་སོ། །ཡོངས་འཛིན་དགེ་བའི་བཤེས་གཉེན་ནི། དགེ་བའི་བཤེས་དང་སོགས་ཀྱིས་བསྟན།
བཞི་པ་སྒྲུབ་པའི་རྟེན་ཆོས་དབྱིངས་རང་བཞིན་གནས་རིགས་ནི།
བྱང་ཆུབ་སེམས་དཔའི་སྒྲ་དོན་ལས་བརྩམས་ཏེ། ཅི་ཕྱིར་འདི་ནི་སོགས་རྐང་པ་གཉིས་ཀྱིས་བསྟན་ཏེ། མདོ་རྒྱས་པར་དྲོད་ནས་ཡེ་ཤེས་རྩོལ་བ་མི་མངའ་བར་འཇུག་པའི་བར་གྱིས་རྟེན་ཆོས་སྒྲུབ་པ་བཅུ་གསུམ་པོའི་རྟེན་དུ་གྱུར་པའི་ཆོས་དབྱིངས་བསྟན་ཀྱང༌། འདིར་དྲོད་ནས་ཡེ་ཤེས་རྩོལ་བ་མི་མངའ་བའི་བར་དུ་ཆོས་དབྱིངས་དེ་བཞིན་ཉིད་ལ་དམིགས་པའི་སྒོ་ནས། དངོས་ཞེན་གྱི་ཆགས་པ་རིམ་བཞིན་གཅོད་པར་བྱེད་ཅིང༌། མཐར་ཤེས་བྱའི་ཆོས་ཀུན་ལ་ཆགས་པ་དྲུང་ནས་ཟད་པ་སངས་རྒྱས་ཀྱི་སར་འཕེན་པའང་རྟེན་ཆོས་དབྱིངས་ཉིད་རང་བཞིན་གྱིས་གནས་པའི་རིགས་ལས་ཡིན་ཏེ། དེ་བཞིན་ཉིད་གནས་ལུགས་སུ་ཡེ་ནས་ཡོད་པ་ཡིན་པ་དང༌། དེ་ལ་དམིགས་ནས་སྒྲིབ་པ་སྤོང་བར་གྲུབ་པའི་ཕྱིར་རོ། །
ལྔ་པ་སྒྲུབ་པའི་དམིགས་པ་ནི།
སྤྱིར་བླང་དོར་བཏང་སྙོམས་སུ་བྱ་བའི་ཆོས་ཀུན་ལ་དམིགས་དགོས་ལ་ཁྱད་པར་ཐེག་ཆེན་གྱི་ལམ་འབྲས་ལ་དམིགས་དགོས་ཤིང༌། དེ་ཡང་མདོ་རྒྱས་པར་རྣམ་གྲངས་བཅུ་གཅིག་གསུངས་པའང༌། འདིར་རྒྱལ་བ་རྣམས་ཀྱི་བྱང་ཆུབ་ཆགས་མེད་སོགས་རྐང་པ་གཉིས་ཀྱིས་བསྟན་ཏེ། དམིགས་པ་བཅུ་གཅིག་གི་ཐ་མ་ཐུབ་པའི་ཐུན་མོང་མིན་པ་རྒྱལ་བ་རྣམས་ཀྱི་བྱང་ཆུབ་ཆགས་ཐོགས་མེད་པའི་ཡེ་ཤེས་ལ་དམིགས་པར་བསྟན་ཞིང༌། དེ་སྒྲུབ་པ་ལ་བླང་དོར་དུ་བྱ་བ་དགེ་སྡིག་ལུང་མ་བསྟན་དང་ཟག་བཅས་ཟག་མེད་སོགས་བྱེ་བྲག་བྱས་ནས། ཐུན་མིན་ཐུབ་པའི་ཡེ་ཤེས་ནི་ཤེས་བྱའི་ཆོས་ཀུན་གྱི་ནང་ན་དམ་པ་བླ་ན་མེད་པར་ཤེས་ནས། དེ་སྒྲུབ་པའི་ཚུལ་ལ་དམིགས་པ་ཡིན་ནོ། །
དྲུག་པ་སྒྲུབ་པས་ཆེད་དུ་བྱ་བ་སྟེ།
ཐོབ་བྱ་གང་གི་ཕྱིར་ཡིན་པ་ནི། མཐར་ཐུག་གི་སངས་རྒྱས་ཀྱི་ཐུགས་རྗེ་ཆེན་པོའམ་སེམས་ཆེན་པོ་དང༌། སྤང་བ་ཆེན་པོ་དང༌། རྟོགས་པ་ཆེན་པོ་གསུམ་ཡིན་ལ། དེ་ནི་ཅི་ཕྱིར་འདི་ནི་སེམས་དཔའ་ཆེ་སོགས་ཚིགས་བཅད་གཅིག་གིས་བསྟན་ཏེ། སེམས་ཅན་གྱི་ཁམས་ཚད་མེད་པའི་སྡེ་དང་རིས་ཆེན་པོའི་མཆོག་ཏུ་གྱུར་པའི་སེམས་ཆེན་པོ་དང་ལྟ་བའི་དྲྭ་བ་ཐམས་ཅད་གཅོད་པའི་ཡེ་ཤེས་རྟོགས་པ་ཆེན་པོ་དང༌། དེས་སྤང་བྱ་མཐའ་དག་སྤངས་པ་ཤུགས་ལ་བསྟན་པའོ། །
བདུན་པ་བསམ་པ་གོ་ཆའི་སྒྲུབ་པ་ལ།
རྒྱས་པར་ཕར་ཕྱིན་རེ་རེ་ཡང་དྲུག་ལྡན་དུ་བསྒྲུབ་པའི་གོ་ཆའི་སྒོ་ནས་ཕྱོགས་དུས་ཀྱིས་ཆས་དཔག་པར་དཀའ་བའི་གོ་ཆར་གྱུར་པ་ཡིན་པས་སོ་དྲུག་གི་ཚུལ་དུ་བཤད་ཀྱང༌། འདིར་གཏོང་བ་སྦྱིན་པ། བློ་ཚུལ་ཁྲིམས། མཐུས་ཕར་ཕྱིན་གཞན་བཞི་བསྡུས་ཏེ། རེ་རེ་ཡང་དྲུག་ལྡན་དུ་བསྒྲུབ་པའི་གོ་ཆའི་སྒོ་ནས་སྦྱིན་པ་ཕྲ་མོ་གཅིག་བྱིན་ཀྱང༌། རང་དོན་དང་དམན་ལམ་ཡིད་བྱེད་དང་མཚན་མར་འཛིན་པ་སོགས་མི་མཐུན་ཕྱོགས་ཀྱི་དྲི་མ་དང་བྲལ་ཞིང༌། ཕན་ཡོན་གྱི་ཁྱད་པར་ཕྱོགས་དུས་ཀྱི་མུ་བཞིན་དུ་དཔག་པར་དཀའ་བའི་ངང་ཚུལ་དུ་གྱུར་པས་ན་ཆེ་བའི་སྒྲ་ཡིས་ཁྱད་པར་དུ་བྱས་ཏེ་བསྟན་པའོ། །ཡང་བཤད་ཚུལ་འགའ་ཞིག་ན། གཏོང་བ་ཆེ་བ་སྦྱིན་པ། འཆལ་ཚུལ་སྤོང་བའི་སེམས་པ་བློ་ཆེ་བ་ཚུལ་ཁྲིམས། མཐུ་ཆེ་བ་བཟོད་པ། ཐེག་ཆེན་ལ་ཞུགས་པ་བརྩོན་འགྲུས། གཡེང་བས་མི་ཚུགས་པའི་གོ་ཆ་བགོས་པ་བསམ་གཏན། བདུད་ཀྱི་སྒྱུ་འདུལ་བ་ཤེས་རབ་ཏུའང་བཤད། ཡང་གཏོང་བ་ཆེ་དང་སོགས་ཚིགས་བཅད་འདིས་གོ་སྒྲུབ་སོགས་ཕྱི་མ་བཞི་པོ་ཐུན་མོང་དུ་མདོར་བསྟན་ཡིན་པར་ཡང་བཤད་པ་སོགས་སྣ་ཚོགས་སྣང་ངོ༌། །
བརྒྱད་པ་འཇུག་སྒྲུབ་ནི་གོ་ཆ་དེ་ལྟ་བུ་དང་ལྡན་པའི་སྒོ་ནས་ཐེག་ཆེན་གྱི་ལམ་དང་འབྲས་བུས་བསྡུས་པའི་ཆོས་ཀུན་ལ་འཇུག་པ་ཡིན་ཞིང༌། མདོ་རྒྱས་པར་དགུར་གསུངས་ཀྱང་འདིར། དཔེར་ན་སྒྱུ་མ་མཁན་གྱི་སོགས་ཚིགས་བཅད་གཉིས་ཀྱིས་བསྟན་ཏེ། དང་པོ་གོ་ཆ་དང་བསྒྲུབ་པའི་དཔེ་ཐུན་མོང་བ་ཡང་འགྱུར་ལ། སྒྱུ་མའི་དཔེ་བཞིན་དུ་རང་བཞིན་མ་གྲུབ་པར་ཤེས་པའི་སྒོ་ནས་བྱང་ཆུབ་ཆེན་པོའི་ལམ་དང་འབྲས་བུ་ལ་མི་ལྡོག་པར་ཞུགས་ནས་རྫོགས་སྨིན་སྦྱང་བ་མཐར་ཕྱིན་པར་སྒྲུབ་པའོ། །དེ་ཡང་ལམ་གྱི་ངོ་བོ་ཐེག་པ་ཆེན་པོའི་མཐོང་སྒོམ་ལ་འཇུག་པ་དང༌། རྟེན་ཞི་གནས་སམ་བསམ་གཟུགས། ལྷག་མཐོང་གི་ཆར་གྱུར་པ་མཉམ་བཞག་དམིགས་མེད་དང༌། རྗེས་འཁོར་གསུམ་དག་རྟོགས། ཉམས་ལེན་སྦྱིན་སོགས་ཕར་ཕྱིན་དྲུག །གྲོགས་བྱམས་སོགས་ཚད་མེད་བཞི། མཐུ་མངོན་པར་ཤེས་པ་དྲུག །ཆེད་དུ་བྱ་བ་ཆེན་པོ་གསུམ་དང༌། འབྲས་བུ་རྣམ་པ་ཐམས་ཅད་མཁྱེན་པ་སྟེ། དེ་དག་ལ་མི་ཞུམ་པར་འཇུག་པ་ཡིན་པར་ཤེས་པར་བྱའོ། །
དགུ་པ་ཚོགས་སྒྲུབ་ནི། སྦྱིར་བྱང་ཆུབ་སེམས་དཔས་ལམ་ལ་འཇུག་པའི་སྒྲུབ་པ་ཚད་མེད་པའི་སྒོ་ནས་ཚོགས་པ་མཐའ་ཡས་པ་བསགས་པར་བྱས་ཏེ། དེའི་དབང་གིས་མཐའ་གཉིས་ལས་ངེས་པར་འབྱུང་བ་མི་གནས་པའི་མྱང་འདས་སུ་འགྲུབ་པ་ཡིན་ལ། ཚོགས་ཚད་མེད་པ་དེ་དག་ཀྱང་སྤྱི་རིགས་ནས་བསོད་ནམས་དང་ཡེ་ཤེས་ཀྱི་ཚོགས་གཉིས་སུ་འདུ་ལ། ནང་གི་དབྱེ་བ་ཤིན་ཏུ་མང་ཡང༌། མདོ་རྒྱས་པ་རྣམས་སུ་ཚོགས་སྒྲུབ་བཅུ་བདུན་དུ་བསྟན་པ་འདིར་ནི། ཅི་ཕྱིར་འདི་ནི་བྱང་ཆུབ་ཐེག་ཆེན་སོགས་ཚིགས་བཅད་གཅིག་གསུངས་ཏེ། རང་ཟབ་རྒྱས་ཀྱི་ཐེག་ཆེན་ལ་གནས་ནས་གཞན་མྱ་ངན་ལས་ཟློ་བའི་ཚུལ་ལ་འཇུག་པ་ལ་ཚོགས་མཐའ་ཡས་པ་འདུ་བས་དེ་ལྟར་གསུངས་ལ། དེར་ཡང་ཚོགས་སྒྲུབ་བཅུ་བདུན་དེ་དོན་གྱིས་འཕང་སྟེ། དེ་གང་ཞེས་པ་ཐེག་པ་ཆེན་པོའི་ལམ་ཕར་ཕྱིན་དྲུག་ལ། ཞི་གནས་དང་ལྷག་མཐོང་དང་དེ་གཉིས་ཟུང་འབྲེལ་དང་གསུམ་གྱི་སྒོ་ནས་སློབ་པའམ་ཞོན་ནས། བརྩེ་བ་སྙིང་རྗེ་ཆེན་པོས་སེམས་ཅན་ཐམས་ཅད་མྱ་ངན་ལས་ཟློ་བ་དང༌།
དེ་ཡང་ཐབས་མཁས་དང་ལྡན་པའི་ཚུལ་གྱིས་འགྲུབ་ལ། ཐེག་པ་དེ་ཡི་རང་བཞིན་ལ་ཟབ་མོ་མཁའ་འདྲ་སྟོང་ཉིད་ཉི་ཤུ་པོ་སྒོམ་པའི་ཡུལ་ཅན་ཡེ་ཤེས་ཀྱི་ཚོགས་དང༌། གཞལ་མེད་ཁང་འདྲ་བ་བསོད་ནམས་དང་གཟུགས་ཀྱི་གཏེར་ཚད་མེད་པ་སྟེ། བསོད་ནམས་དེ་སྤྱིར་དགེ་བའི་ལས་ཐམས་ཅད་ཡིན་ཀྱང༌། འདིར་ཟག་མེད་ཀྱི་དགེ་བ་དང༌། དེ་ལས་ཁྱད་པར་དུ་དཔའ་བར་འགྲོ་བ་དང༌། རིན་ཆེན་ཕྱག་རྒྱ་ལ་སོགས་པའི་ཏིང་ངེ་འཛིན་མདོ་ནས་གསུངས་པ་རྣམས་ཏེ། བྱང་ཆུབ་སེམས་དཔའི་ཏིང་འཛིན་འདི་དག་གི་སྟོབས་ལས་བསོད་ནམས་ཚད་དཔག་ཏུ་མེད་པ་སྐད་ཅིག་རེ་རེས་ཀྱང་ཚེགས་མེད་པར་འགྲུབ་པའི་ཕྱིར་རོ། །དགའ་བ་ཟག་མེད་ལམ་ལྔ། གཏན་དུ་སྐྱེད་པ་ས་བཅུ་བདེ་བ་གཟུང་འཛིན་གྱི་རྟོག་པ་རྣམས་ལས་ངེས་པར་འབྱུང་བར་བྱེད་པའི་གཉེན་པོའི་ཚོགས་སྒྲུབ་སྟེ་མཐོང་སྒོམ་གྱི་ལམ་ན་གཟུང་འཛིན་གྱི་རྟོག་པ་བཞི་པོ་ཀུན་བརྟགས་དང་ལྷན་སྐྱེས་སྤོང་བའི་བར་ཆད་མེད་ལམ་བརྒྱད་དུ་བསྟན་པ་ལྟ་བུ་རྣམས་བསྟན་ཏོ། །མདོ་རྒྱས་པ་རྣམས་ལས་སའི་ཚོགས་བྱེ་བྲག་ཏུ་བསྟན་པ་ཡོངས་སྦྱོང་དང་གཉེན་པོའི་ཚོགས་བྱེ་བྲག་ཏུ་བསྟན་པར་མཛད་པ་ནི་རྟོགས་དཀའ་བ་བྱེ་བྲག་ཏུ་བཤད་པ་ཙམ་ལས་དོན་གོང་དུ་འདུས་སོ། །
བཅུ་པ་ངེས་འབྱུང་སྒྲུབ་པ་ནི།
གོང་དུ་བཤད་པའི་སེམས་བསྐྱེད་པ་ལ་སོགས་པ་དགུ་པོ་མཐར་ཕྱིན་པར་བསྒྲུབ་པ་ལ་བརྟེན་ནས། མཐར་ཐུག་གི་འབྱུང་ས་བརྒྱད་དུ་ངེས་པར་འབྱུང་བ་ལ་ངེས་འབྱུང་སྒྲུབ་པ་ཞེས་བྱ་སྟེ་བྱང་ཆུབ་སེམས་དཔའི་སྒྲུབ་པ་ཁྱད་པར་ཅན་གྱིས་ནི། མཐར་འབྲས་མི་གནས་པའི་མྱང་འདས་ལ་སྒྲིབ་པའི་ཕྱོགས་ཀུན་ལས་འདས་ནས་འབྲས་བུ་བྱང་ཆུབ་ཆེན་པོར་ངེས་པར་འབྱུང་བའི་ཕྱིར་རོ། །དེ་ཡང་མཐར་ཐུག་གི་ངེས་པར་འབྱུང་ས་ནི་སངས་རྒྱས་ཀྱི་ས་ཡིན་ལ། དེ་ལ་བར་ཆད་མེད་ལམ་རྡོར་ཏིང་དང༌། རྣམ་གྲོལ་ལམ་ལ་ཡོན་ཏན་གྱི་ཆ་ནས་བདུན་དུ་ཕྱེ་བ་སྟེ་བརྒྱད་པོ་དེར་འབྱུང་ངོ༌། །དེ་བསྟན་པ་ནི། གང་ཞིག་ཞོན་ནས་སོགས་ཀྱིས་བསྟན་ཏེ། དེ་ལ་ཆེད་དུ་བྱ་བ་ཆེན་པོ་གསུམ་ནི་ཐོབ་བྱ་མཐར་ཐུག་ཡིན་པས་སྤྱིར་བསྟན། དེ་ལས་བྱེ་བྲག་ཏུ་སེམས་ཆེན་པོའི་ཁྱད་པར་གསུམ་སྟེ། ཤེས་རབ་མཐར་ཕྱིན་པས་ཆོས་ཀུན་མཉམ་པ་ཉིད་དུ་གཟིགས་པ་ལས་མི་གཡོ་བ་དང༌། དམིགས་པ་མེད་པའི་སྙིང་རྗེ་ཆེན་པོ་ཡོངས་སུ་སྨིན་པས་ཕྱོགས་དུས་ཀུན་ཏུ་སེམས་ཅན་གྱི་དོན་མཐའ་ཡས་པར་མཛད་པ་དང༌། དེ་ཡང་གཡོ་རྩོལ་གྱི་འབད་པ་མེད་པར་ལྷུན་གྱིས་གྲུབ་པར་མཛད་པ་དང་གསུམ་མོ། །སྤང་པ་ཆེན་པོའི་ཁྱད་པར་གཉིས་ཏེ། རྟག་ཆད་དམ་སྲིད་ཞིའི་མཐའ་ལས་འདས་པར་ངེས་འབྱུང་དང༌། ཐེག་གསུམ་གྱི་སྤངས་རྟོགས་ཀྱི་རིགས་ཐམས་ཅད་ཐོབ་པའི་མཚན་ཉིད་ཅན་གྱི་ངེས་འབྱུང་སྟེ་སྤངས་པ་ཁྱད་པར་ཅན་ནོ། །རྟོགས་པ་ཆེན་པོའི་ཁྱད་པར་གཉིས་ཏེ། སེམས་བསྐྱེད་སོགས་ཆོས་བཅུས་མཚོན་པ་ཤེས་བྱའི་རྣམ་པ་ཐམས་ཅད་མངོན་སུམ་མཁྱེན་པའི་ཡེ་ཤེས་དང༌། དེ་ལ་བར་མ་ཆད་དུ་སྦྱོར་ནུས་པ་རྒྱུན་མཐའི་རྡོ་རྗེ་ལྟ་བུ་ཏིང་ངེ་འཛིན་སངས་རྒྱས་ཀྱི་བར་ཆད་མེད་ལམ་ནི་ལམ་གྱི་ཡུལ་ཅན་གྱི་ངེས་འབྱུང་ཞེས་བྱའོ། །དེ་རྣམས་མདོ་རྒྱས་པར་ལེའུ་བཅུ་བཞི་པ་རབ་འབྱོར་གྱི་ལེའུ་ལས་བསྟན་ཏོ། །
དེ་ལྟར་བརྒྱད་དུ་ཡོད་པའི་ཆེད་དུ་བྱ་བ་ནི། ལམ་གྱི་ཐེག་པ་གང་ཞིག་ལ་ཞོན་ནས་ཆེད་དུ་བྱ་བ་ཆེན་པོ་གསུམ་དང་ལྡན་པ་འབྲས་བུ་མི་གནས་པའི་མྱང་འདས་སུ་འགྲོ་བ་ཡང་དོན་དམ་པར་མི་དམིགས་ཞེས་པས་བསྟན་ལ། རྒྱུ་དེས་དེ་ནི་མྱ་ངན་འདས་ཞེས་པས་སྲིད་ཞིའི་མཐའ་ལས་ངེས་འབྱུང་བསྟན་ཐོབ་པའི་མཚན་ཉིད་ངེས་འབྱུང་ལ། བྱང་ཆུབ་སེམས་དཔའ་སྔོན་གྱི་མཐའ་དང་སོགས་ཀྱིས་ཐོབ་པ་པོ་མི་དམིགས་པ་གང་དག་དེ་ནི་འདུས་མ་བྱས་ཡིན་ཞེས་པས་ཐོབ་བྱ་དངོས་པོར་མི་དམིགས་པ། ཐོབ་པའི་ངོ་བོ་སྤྲོས་མེད་དེ་སོགས་ཀྱིས་བསྟན་ཏེ་དོན་དམ་པར་ཐོབ་པ་མེད་པའི་ཆ་ནས་བསྟན་པ་དངོས་བསྟན་སྟོང་ཉིད་དང༌། ཐ་སྙད་དུ་ཐོབ་པ་ནི་མངོན་རྟོགས་ཀྱི་རིམ་པར་སྦྱར་རོ། །སེམས་ཅན་དོན་གྱི་ངེས་འབྱུང་ནི། བྱང་ཆུབ་སེམས་པ་མཁས་རིག་སོགས་ཚིགས་བཅད་གཅིག །འབད་མེད་ངེས་འབྱུང་ནི་ལྡོག་པའམ་སྤང་བའི་སྒོ་ནས་བསྟན་ཏེ། གལ་ཏེ་སེམས་ཅན་འདུ་ཤེས་སོགས་ཚིགས་བཅད་གཅིག་གིས་སོ། །དེ་ཡང་བདག་གཞན་དུ་རྟོགས་པ་སོགས་སྤྲོས་པ་མ་ལུས་པ་ཉེ་བར་ཞི་བས་འབད་རྩོལ་གྱི་གཡོ་བ་མི་སྲིད་པར་བསྟན་ཏོ། །
རྣམ་མཁྱེན་ནི། བདག་ཅི་འདྲ་བར་སོགས་ཚིགས་བཅད་གཅིག་གིས་བསྟན་ཏེ། བདག་ཉིད་ཆོས་སྐུ་མཉམ་པ་ཉིད་ཐོབ་པ་དེ་བཞིན་ཆོས་ཐམས་ཅད་དང་ཆོས་ཉིད་རོ་མཉམ་པར་གཟིགས་པ་སྟེ། ཆོས་ཀུན་གྱི་གནས་ལུགས་དེ་བཞིན་ཉིད་གཟིགས་པ་ལ་སྒྲིབ་པའི་རབ་རིབ་ཕྲ་མོ་ཡང་མི་མངའ་བའི་ཡེ་ཤེས་དང་ལྡན་པའི་ཕྱིར། གནས་སྣང་རྣམ་པ་ཀུན་ཏུ་མཚུངས་དགོས་ལ་གནས་ཚུལ་མཉམ་པ་ཉིད་དུ་གནས་པའི་ཕྱིར་རོ། །དེས་ན་ཆོས་ཐམས་ཅད་རྣམ་པ་ཐམས་ཅད་དུ་མངོན་པར་རྫོགས་པར་བྱང་ཆུབ་པའི་བདག་ཉིད་དུ་གཟིགས་པ་ནི་སངས་རྒྱས་ཀྱི་གཟིགས་པ་ཐུན་མོང་མིན་པ་སྟེ། དེ་དག་མདོ་དང་བསྟན་བཅོས་ནས་ཆེས་གསལ་བར་གསུངས་པའི་གནད་གལ་པོ་ཆེ་ཡིན་ནོ། །ལམ་གྱི་ཡུལ་ཅན་ནི། འཇིག་རྟེན་དག་ན་སོགས་ཚིགས་བཅད་གཅིག་སྟེ། ཆོས་ཐམས་ཅད་དམིགས་ནས་དེ་ཀུན་ལ་སྐྱེ་འགག་མེད་པར་མཉམ་པ་ཉིད་དུ་གཟིགས་པའི་རྣམ་པ་ཅན་ནོ། །ངོ་བོ་རྣམ་པར་མི་རྟོག་པའི་ཡེ་ཤེས་འཆི་བ་མེད་པ་སྟེ་རྟོག་པས་མི་འཆི་བའམ་མི་ཕྱེད་པ་རྡོ་རྗེ་ལྟ་བུའི་ཏིང་འཛིན་ནོ། །སློབ་ལམ་ན་དམ་པ་དེ་ལས་གཞན་མེད་པ་དེ་ཐོབ་ཅེས་སོ། །དེ་ཕྱིར་འདི་ནི་ཞེས་པའི་འབྲས་བུའི་ཤེར་ཕྱིན་ཞེས་བྱའོ་ཞེས་སོ། །མཉམ་ཉིད་ངེས་འབྱུང་ནི། བྱང་ཆུབ་སེམས་དཔའ་གང་ཞིག་སོགས་ཚིགས་བཅད་གཅིག་གིས་བསྟན་ཏོ། །
ད་ནི་སྐབས་གཉིས་པ་ཐེག་གསུམ་གྱི་ལམ་ཤེས་པར་བྱ་བ་ལ་དེ་མཚོན་བྱེད་ཆོས་བཅུ་གཅིག་ཡོད་པའི་ཐོག་མ་ལམ་ཤེས་སྐྱེ་བའི་རྟེན་བསྟན་པ་ལ་མདོ་རྒྱས་པ་རྣམས་སུ་མདོ་ལྔར་མཛད་ཀྱང་འདིར་རྟེན་ཤུགས་ལ་བསྟན་པ་ལས་དངོས་སུ་མེད། གཉིས་པ་ཉན་ཐོས་ཀྱི་ལམ་ཤེས་ནི་འཕགས་པའི་བདེན་པ་བཞི་ལ་རྣམ་པ་མི་དམིགས་པའི་སྒོ་ནས་འཇུག་ལ། དེ་ཡང་དྲོ་བ་སོགས་སྦྱོར་ལམ་བཞིའི་རྣམ་པ་ནས་བསྟན་པར་མཛད་པས། མདོ་ན་དངོས་སུ་གསུངས་པ་ནི་དམིགས་མེད་སྤྲོས་པ་དང་བྲལ་བའི་ཐེག་ཆེན་གྱི་ལམ་ཡིན་ཀྱང༌། དེས་ཤུགས་བསྟན་ཉན་ཐོས་ཀྱི་ལམ་དེའང་དེའི་རིགས་ཅན་གཞན་རྗེས་སུ་འཛིན་པའི་ཆེད་དང༌། བྱང་སེམས་རང་ཉིད་ཀྱིས་ཤེས་མཐོང་གིས་བལྟས་ནས་འདའ་བར་བྱ་བའི་ཆེད་དུ་ཤེས་པར་བྱ་བ་ཡིན་ནོ། །
དེ་ལ་མདོ་རྒྱས་པ་ལས་གཟུགས་སོགས་ཀྱི་སྟོང་པ་ཐ་དད་དུ་དབྱེར་མེད་པར་བསྟན་པས་ཉན་ཐོས་ཀྱི་དྲོ་བ། གཟུགས་སོགས་མི་དམིགས་པར་བསྟན་པས་རྩེ་མོ། གཟུགས་སོགས་དེ་ལ་རྟག་མི་རྟག་པ་ལ་སོགས་པའི་ཚུལ་གྱིས་གནས་པ་བཀག་པས་བཟོད་པ། ས་བཅུ་ལས་བརྩམས་ཏེ་མི་གནས་པའི་ཚུལ་རྒྱས་པར་བརྗོད་པས་ཆོས་མཆོག་མཚོན་པ་ཡིན་པས། འདིར་དྲོ་བ་ནི། གང་ཞིག་གཟུགས་ལ་སོགས་པས་བསྟན་ཏེ། ཕུང་པོ་ལྔ་སྟོང་པའི་ཕྱིར་དེ་ལ་མི་གནས་པ་དྲོ་བའི་ཡེ་ཤེས་དང༌། ཆོས་ཉིད་གནས་པ་ཞེས་པས་མི་དམིགས་པའི་རྣམ་པ་ཅན་རྩེ་མོ་བསྟན་ཏེ། དགག་ཕྱོགས་ནས་མི་དམིགས་པ་ཞེས་དང༌། སྒྲུབ་ཕྱོགས་ནས་ཆོས་ཉིད་ལ་གནས་པ་དོན་གཅིག་ཏུ་གྲུབ་པས་སོ། །རྟག་དང་མི་རྟག་སོགས་ཀྱིས་བཟོད་པ་བསྟན་ཏེ། འདིས་མཚོན་ནས་སྒྲོ་འདོགས་སོ་གཉིས་དང་བྲལ་བར་ཤེས་པར་བྱའོ། །འབྲས་བུ་ཐོབ་དང་སོགས་ཀྱིས་ཆོས་མཆོག་བསྟན་ཏེ། རྒྱས་པར་ས་བཅུ་ལས་བརྩམས་ཏེ་བསྟན་ཀྱང་འདིར་འཕགས་པ་བཞིའི་སར་བསྡུས་ནས་བསྟན་པའོ། །
གསུམ་པ་རང་རྒྱལ་གྱི་ལམ་ཤེས་པའི་ལམ་ཤེས་ལ། རང་གིས་རྟེན་འབྲེལ་གྱི་དོན་ཇི་ལྟར་རྟོགས་ཚུལ། གཞན་ལ་ཆོས་ཇི་ལྟར་སྟོན་ཚུལ། དེའི་ལམ་གྱི་ཁྱད་པར། ལམ་དངོས་བཤད་པ་བཞི་ལས། དང་པོ་གཞན་གྱིས་བསྟན་པ་མེད་པར་རང་བྱུང་གི་ཚུལ་གྱིས་རྟེན་འབྲེལ་ཟབ་མོའི་དོན་ཁོང་དུ་ཆུད་པ་ཤུགས་ལ་སྟོན་བྱེད་ཀྱི་མདོ་ནི། ཇི་ལྟར་འདྲེན་པ་སོགས་ཚིགས་བཅད་གཅིག་སྟེ། སངས་རྒྱས་ཀྱི་ཐུགས་དམིགས་པའི་རྣམ་པ་གང་ལའང་མི་གནས་པ་ཡིན་པས་དེའི་ཡེ་ཤེས་ནི་དམིགས་རྐྱེན་ལས་སྐྱེ་བ་མིན་ཏེ། རང་བྱུང་གི་ཡེ་ཤེས་སོ། །དེས་ཤུགས་ཀྱིས་མཚོན་པ་རང་རྒྱལ་གྱི་བདག་མེད་ཕྱེད་གཉིས་རྟོགས་པའི་ཡེ་ཤེས་ཀྱང་གཞན་གྱིས་བསྟན་པའི་རྒྱུ་མེད་ཀྱང་རང་གིས་མངོན་དུ་རྟོགས་པ་བསྟན།
འོ་ན་རང་རྒྱལ་དེའི་ཡེ་ཤེས་རྒྱུ་མེད་དུ་འགྱུར་སྙམ་ན་དེའི་དོགས་པ་བསལ་བའམ། སྤྱིར་རང་བྱུང་གི་ཡེ་ཤེས་ཡིན་ན་དེ་ལ་རྒྱུ་མེད་པས་ལམ་གྱིས་སྒྲུབ་ཏུ་མི་རུང་བའམ། ཡང་ན་ལམ་མ་གོམས་ཀྱང་མངོན་དུ་འགྱུར་རོ་སྙམ་ན། དམིགས་པ་མཐའ་དག་ཞི་བའི་ཡེ་ཤེས་དེ་ལྟ་བུ་ནི་ཟབ་མོའི་དོན་ལ་བཟོད་པའི་ལམ་ཤེར་ཕྱིན་འདི་ལ་མ་བརྟེན་པར་མངོན་དུ་མི་འགྱུར་ཏེ། གློ་བུར་བའི་དྲི་མས་བསྒྲིབས་ནས་མི་སྣང་བའི་ཕྱིར་རོ། །ཆོས་ཉིད་དེ་བཞིན་ཉིད་དང་དབྱེར་མེད་པར་གཤེགས་པའི་རང་བྱུང་གི་ཡེ་ཤེས་མཐར་ཐུག་པ་ལྟ་ཅི་སྨྲོས། ཐེག་པ་དམན་པའི་ལམ་གྱིས་ཐོབ་པའི་དེ་བཞིན་ཉིད་སྒྲིབ་པ་ཅི་རིགས་པས་དག་པའམ། དངོས་པོར་ལྟ་བ་བཅད་པའི་སྟོང་པ་ཉི་ཚེ་བའི་དོན་ལ་བཟོད་པའམ་བློས་ལྕོགས་པའི་ཤེར་ཕྱིན་གྱི་རིགས་སུ་གཏོགས་པའི་མཐུས་ཡིན་པར་བསྟན་པས་ན། རང་རྒྱལ་ལའང་བདག་མེད་ཕྱེད་གཉིས་ལ་སྔོན་གོམས་པའི་རྒྱུས་སྲིད་པ་ཐ་མ་པར་གྱུར་པ་ན་གཞན་གྱིས་བསྟན་པ་མེད་ཀྱང་དེ་ལྟར་རྟོགས་པ་འཐད་པར་དོན་གྱིས་བསྟན་པར་མཛད་དོ། །
གཉིས་པ་དེས་སྒྲ་མེད་ལུས་ཀྱིས་ཆོས་སྟོན་ཚུལ་སྟོན་པ་མདོ་འདིར་མེད། གསུམ་པ་དེའི་ལམ་གྱི་ཁྱད་པར་ནི།
གཟུང་དོན་གྱི་རྟོག་པ་སྤངས་ལ་འཛིན་པ་མ་སྤངས་པས། ཉན་ཐོས་ལས་འཕགས་ལ་ཐེག་ཆེན་གྱི་རྟོགས་རིགས་ལས་དམན་པའི་དབང་པོ་འབྲིང་དུ་གྱུར་པའི་རྟེན་ནམ་རིགས་ཅན་གྱི་ལམ་མངོན་པར་རྟོགས་པའོ། །དེ་ལས་གཟུང་བ་མ་གྲུབ་པ་དང་འཛིན་པ་གྲུབ་པར་འཛིན་པའི་ལམ་མངོན་རྟོགས་ཤུགས་ལ་འཕེན་བྱེད་ཀྱི་མདོ་ནི། ཆོས་འཆད་པ་དང་སོགས་ཀྱིས་བསྟན་ཏེ། ཇི་ལྟར་རྨི་ལམ་དང་སྒྱུ་མའི་སྣང་བ་ལ། སྣང་ཡུལ་དེ་ངོ་བོས་མ་གྲུབ་ཀྱང་འཛིན་པ་ལ་དེར་སྣང་མི་ལེགས་པ་ལྟར་གཟུང་བ་མེད་ལ་འཛིན་པ་ཡོད་པར་འདོད་པའི་རྟོགས་རིགས་དེ་མཚོན་པར་བྱས་པའོ། །རྟེན་ནི། གང་ཟག་བཞི་པོ་སོགས་ཀྱིས་ཏེ། དངོས་བསྟན་སྟོང་ཉིད་ལ་མི་སྐྲག་པའི་གང་ཟག་བཞི་བཤད་པས། གཟུང་བ་རང་བཞིན་མེད་པ་དང་གང་ཟག་གི་བདག་མེད་ལ་མི་སྐྲག་པའི་རང་རྒྱལ་ཀྱང་འཕང་པའོ། །
བཞི་པ་ལམ་དངོས་ལ་རང་རྒྱལ་གྱི་སྦྱོར་ལམ་བཞི་ཤུགས་ལ་འཕེན་བྱེད་ཀྱི་སྐབས་བཞི་ནི།
ཡུམ་རྒྱས་པ་རྣམས་སུ་བཏགས་པའི་ཚུལ་མི་འདོར་ལ་ཆོས་ཉིད་དང་མི་འགལ་བར་སྟོན་པའི་རྣམ་པས་དྲོ་བ་མཚོན་པར་མཛད་པ་སྐབས་འདིར། བྱང་ཆུབ་སེམས་དཔའ་མཁས་རིག་ཅེས་སོགས་ཀྱིས་ཏེ། ཐ་སྙད་བཏགས་པ་ཙམ་གྱི་སྒོ་ནས་ཆོས་སྟོན་པ་ལ་མཁས་ཤིང་དེ་ལྟར་བཏགས་ནས་བསྟན་ཀྱང་དོན་དམ་པར་བརྗོད་དུ་མེད་པའི་ཆོས་ཉིད་རིག་པ་དེས་ཆོས་ཉིད་དང་འགལ་བར་མི་འགྱུར་བར་ཆོས་སྟོན་པ་ལ་སྤྱོད་པ་ཞེས་སོ། །གཟུགས་སོགས་འཕེལ་འགྲིབ་མེད་པར་རྟོགས་པའི་རྣམ་པ་རྩེ་མོ་ནི། གཟུགས་འཕེལ་ཡོངས་སུ་ཉམས་དང་སོགས་རྐང་པ་གཅིག་གིས་བསྟན་ཏོ། །ནང་སྟོང་པ་ཉིད་ལ་སོགས་པ་ཡིན་པའི་ཕྱིར་གཟུགས་སོགས་ལ་དེར་མི་འཛིན་པས་བཟོད་པ་བསྟན་པ་ནི་འདིར། ཆོས་རྣམས་སྣ་ཚོགས་ཡོངས་སུ་གཟུང་ཕྱིར་མི་སློབ་པར། །སློབ་ཅིང་ཞེས་པས་བསྟན་ཏེ། ཕྱི་དང་ནང་སོགས་ཆོས་སྣ་ཚོགས་སུ་འཛིན་པ་བཟློག་པའི་དོན་དུ་སྟོང་ཉིད་བཅོ་བརྒྱད་བསྟན་པ་ལྟ་བུ་སྟེ། ཚུལ་དེ་ལྟ་བུའི་སྒོ་ནས་ཆོས་སྣ་ཚོགས་ཡོངས་སུ་གཟུང་བའི་ཕྱིར་མི་སློབ་པའམ། ཡོངས་སུ་མི་གཟུང་བའམ་མི་དམིགས་པར་སློབ་པར་བསྟན་པས་སོ། །ཆོས་མཆོག་ནི་སྐྱེ་མེད་ཀྱི་རྣམ་པ་ཅན་གྱི་ཚིག་གིས་མདོ་རྒྱས་པ་རྣམས་སུ་བསྟན་པར་མཛད་ཀྱང་འདིར་ནི། ཐམས་ཅད་མཁྱེན་པ་ཉིད་ཀྱང་ཡོངས་འཛིན་ལ། ཞེས་སོགས་ཀྱིས་བསྟན་ཏེ། བསམ་པས་ཐམས་ཅད་མཁྱེན་པ་ཉིད་ཀྱང་ཡོངས་སུ་འཛིན་ལ། སྐྱེ་མེད་དུ་མཐོང་བའི་རྣམ་ཅན་ཆོས་མཆོག་གི་ཡེ་ཤེས་དེའི་ནུས་པས་འདས་ལམ་དུ་ངེས་པར་འབྱུང་བའོ། །
ད་ནི་བྱང་ཆུབ་སེམས་དཔའི་ལམ་ལ་མཐོང་སྒོམ་གཉིས་ལས། དང་པོ་ལམ་ཤེས་མཚོན་བྱེད་ཀྱི་ཆོས་བཞི་པ་བྱང་སེམས་ཀྱི་མཐོང་ལམ་བཟོད་ཤེས་སྐད་ཅིག་མ་བཅུ་དྲུག་གི་ཚུལ་དུ་མདོ་གཞན་ན་བསྟན་ཀྱང་འདིར་བདེན་བཞི་མངོན་སུམ་མཐོང་བའི་ཡེ་ཤེས་བཞིར་བསྟན་ཏེ། དེ་ཡང་རྒྱས་པ་ལྟར་ན་ཆོས་བཟོད་བཞིའི་ཡེ་ཤེས་མཚོན་པའི་མདོ་བཞི་ཙམ་འདིར་བསྟན་པ་ནི། དང་པོ་གཟུགས་སོགས་ཀྱི་དེ་བཞིན་ཉིད་ཡུལ་དང་དེའི་ཡུལ་ཅན་ཤེར་ཕྱིན་ནི་སངས་རྒྱས་ཞེས་བྱ་སྟེ། དེ་གཉིས་ཕན་ཚུན་རྟེན་བརྟེན་པར་དཔྱད་ན་མ་གྲུབ་པའི་ཕྱིར། ཡུལ་ཡུལ་ཅན་གཅིག་ཐ་དད་སོགས་ཀྱིས་རྣམ་གྲངས་ཁས་མི་ལེན་པ་སྟེ་དེ་ལྟར་མཐོང་བའི་ཡེ་ཤེས་དེས་སྡུག་བསྔལ་ཆོས་བཟོད་མཚོན་ནོ། །དེ་དག་འདིར་ནི། གཟུགས་ནི་ཤེས་རབ་མ་ཡིན་སོགས་ཀྱིས་བསྟན་ཏེ། སྡུག་བདེན་གྱི་མཚན་གཞི་གཟུགས་དང་གཞི་ཤེར་ཕྱིན་གཅིག་ཐ་དད་གང་ཡང་མིན་པ་སོགས་ཀྱིས། དེ་བཞིན་ཉིད་དང་ཆོས་ཅན་རྣམས་གཉིས་དང་གཅིག་གི་ཚུལ་དུ་མེད་པས་ཆོས་ཐམས་ཅད་ཡེ་ནས་མཉམ་ཉིད་ནམ་མཁའི་ཚུལ་དུ་རྣམ་གྲངས་ཀྱིས་རིས་སུ་བཅད་དུ་མེད་པར་གནས་པའོ། །དེའི་ཤུགས་ཀྱིས་གཞན་གསུམ་འཕང་ངོ༌། །ཀུན་འབྱུང་གི་གཞི་ལས་དང་པོ་མཐའ་མེད་པ་ནི། དམིགས་པ་རྣམས་ཀྱིས་རང་བཞིན་སོགས་ཀྱིས་བསྟན་ཏེ་མཐའ་དམིགས་སུ་མེད་པའོ། །
དེ་ཡང་ཀུན་འབྱུང་བ་ཟག་བཅས་ཀྱི་རྒྱུར་གྱུར་པ་གཟུགས་སོགས་གཟུང་བ་དམིགས་པ་རྣམས་དང༌། འཛིན་པ་སེམས་ཅན་དང༌། ཆོས་ཉིད་ནམ་མཁའ་ལྟ་བུ་དང༌། དེའི་ཡུལ་ཅན་འཇིག་རྟེན་མཁྱེན་པའི་ཤེས་རབ་ཕ་མཐའ་མེད་པར་རྟོགས་པའི་ཡེ་ཤེས་སོ། །དེ་ལྟར་རྟོགས་པའི་བྱེད་ལས་ལ་གཟུགས་སོགས་སངས་རྒྱས་སུ་ངེས་པར་འཛིན་པ་བླང་དོར་མེད་པ། བྱམས་སོགས་བསྒོམ་པ་འབྱོངས་པ་རྣམས་འབྱུང་ངོ༌། །འགོག་པ་བཞི་ལས་སྟོང་ཉིད་ཀྱི་རྣམ་པ་ནི་འདུ་ཤེས་ཚུར་རོལ་སོགས་ཀྱིས་བསྟན་ཏེ། དེ་ཡང་སྟོང་པ་ཉིད་ཀྱིས་དངོས་པོ་རྣམས་འགོག་པ་མ་ཡིན་གྱིས་དངོས་པོ་ལ་མེད་བཞིན་འདུ་ཤེས་སྣ་ཚོགས་ཀྱིས་དམིགས་པར་བྱས་པ་ནི་ཚུར་རོལ་འཁོར་བ་ཡིན་ལ། ཡུལ་རང་བཞིན་མེད་པར་མཐོང་བས་དེར་ཞེན་གྱི་འདུ་ཤེས་རྣམ་པར་བཤིག་ནས་སྤོང་བའམ་འགོག་བདེན་ཕ་རོལ་མྱང་འདས་ཀྱི་སར་ཕྱིན་ནས་སྟོན་པའི་བཀའ་ལ་གནས་པ་ཞེས་བྱའོ། །
དེ་ལྟར་ཆོས་ཀུན་ཡེ་ནས་སྟོང་པ་འགོག་པ་ཡང་དག་པའི་མཐའ་ལ་དམིགས་པ་ནི་འགོག་བདེན་མཐོང་བའི་ཡེ་ཤེས་སོ། །དེ་ལས་སངས་རྒྱས་ཐོབ་པ་དང༌། གཉེན་པོ་རྣམ་བྱང་ཀུན་དེར་འདུུ་ལ། འཚེ་བ་ཀུན་ཞི་བ་ཐོབ་པ་གསུམ་དེས་ཐོབ་པ་ཡིན་ནོ། །ལམ་གྱི་གཞི་ལས་མྱང་འདས་ལ་དེར་ཞེན་ཞི་བ་ནི། གལ་ཏེ་སྟོན་པས་སོགས་ཀྱིས་བསྟན་ཏེ། སེམས་ཅན་གདོད་མ་ནས་མ་སྐྱེས་པའི་ཕྱིར་རང་བཞིན་གྱིས་མྱ་ངན་ལས་འདས་པ་ཡིན་གྱི། ཐོབ་པ་པོ་མ་གྲུབ་པ་སོགས་ཀྱིས་ན་དོན་དམ་པར་མྱང་འདས་ཐོབ་པ་མི་དམིགས་པར་རྟོགས་པའི་ཡེ་ཤེས་ནི་ལམ་བདེན་གྱི་ཆོས་ཉིད་མཐོང་བའི་བཟོད་པ་ཡིན་ནོ། །དེའི་སྟོབས་ཀྱིས་སངས་རྒྱས་རྣམས་ཀྱིས་སྲུང་སྐྱོབ་སྦ་བ་དང༌། རང་རྣམ་མཁྱེན་གྱི་ལམ་ལ་གནས་ནས་གཞན་དེར་འགོད་པ། སྦྱིན་སོགས་རྫོགས་བྱང་དུ་བསྔོ་བ་ཡིན་ནོ། །དེ་ལྟར་ན་ཆོས་ཐམས་ཅད་མཉམ་པ་ཉིད་དུ་མཐོང་བའི་ཡེ་ཤེས་དེས་བདེན་པ་བཞིའི་ཆོས་ཉིད་ཇི་ལྟ་བ་བཞིན་དུ་གཟིགས་པ་ཡིན་པས་ན། ས་དང་རྣམ་པའི་སྒོ་ནས་བཅུ་དྲུག་ཏུ་ཕྱེ་ཡང་གནད་གཅིག་ལ་ཁ་ཅིག་ཏུ་ཡོན་ཏན་གྱི་ཆ་ནས་བསྟན་པར་ཡང་མཛད་མོད་དོན་འདིར་གསུངས་པ་ཙམ་ལ་འདུས་སོ། །
གཉིས་པ་ཐེག་ཆེན་སྒོམ་ལམ་ལ། སྒོམ་ལམ་གྱི་བྱེད་པ་དང༌། སྒོམ་ལམ་དངོས་གཉིས། དངོས་ལ་ཟག་བཅས་སྒོམ་ལམ་རྗེས་ཐོབ་ཀྱི་སྐབས་དང༌། ཟག་མེད་སྒོམ་ལམ་མཉམ་བཞག་གི་སྐབས་གཉིས།
འདི་གཉིས་ལ་ཡེ་ཤེས་ཞབས་ཀྱིས་དག་པ་འཇིག་རྟེན་པའི་ཡེ་ཤེས་དང༌། འཇིག་རྟེན་ལས་འདས་པའི་ཡེ་ཤེས་ཞེས་རྣམ་བཞག་མཛད་དོ། །དང་པོ་ལ་མོས་བསྔོ་ཡི་རང་གསུམ། མོས་པ་ལ་དངོས་དང་དེ་ཡི་ཕན་ཡོན་བསྟོད་བཀུར་བསྔགས་གསུམ། ཟག་མེད་ལ་སྒྲུབ་པ་སྒོམ་ལམ་མཉམ་བཞག་གི་ངོ་བོ་དང༌། རྣམ་དག་སྒོམ་ལམ་རྣམ་གྲོལ་གཉིས་སུ་ཡོད་པ་སྤྱིར་བཏང་ནས།
ད་ནི་ལྔ་པ་སྒོམ་ལམ་བྱེད་པར་སྤྱིར་སྒོམ་ལམ་གྱི་བྱེད་པ་ཚད་མེད་ཀྱང་ཡུམ་གཞན་ལས་དྲུག་ཏུ་གསུངས་པ་དེ་དག་གི་ནང་ནས་སྐབས་འདིར། བླ་མེད་བྱང་ཆུབ་འཐོབ་པ་དང༌། གནོད་པས་མི་བརྫི་བ་གཉིས་བསྟན་ཏེ་གཞན་བཞི་དོན་གྱིས་བསྟན་ཏོ། །དེ་དག་ནི་གང་ཚེ་ང་ནི་ཞེས་དང༌། ཤེས་རབ་ཕ་རོལ་ཕྱིན་པ་གང་ལ་སོགས་ཤླཽ་ཀ་རེ་རེས་བསྟན་ཏོ། །
དྲུག་པ་མོས་པ་ལ་མདོ་རྒྱས་པར། རང་དོན་མོས་པ། གཉིས་དོན་མོས་པ། གཞན་དོན་མོས་པ་གསུམ། དེ་རེ་རེ་ལའང་ཆུང་འབྲིང་ཆེ་གསུམ་སླར་ཡང་ཆུང་ངུའི་ཆུང་ངུ་སོགས་གསུམ་དུ་ཕྱེ་བའི་མོས་པ་ཉི་ཤུ་རྩ་བདུན་དུ་འགྱུར་ལ་དེ་དག་གི་ཕན་ཡོན་བཤད་པའི་རིམ་པ་ཉེར་བདུན་དུ་ཡོད་པ་ལས། འདིར་རང་དོན་མོས་པ་ཆེན་པོའི་ཆེན་པོའི་ཕན་ཡོན། ལ་ལས་བདེ་གཤེགས་ཞེས་པ་ནས་ཆར་མི་ཕོད་ཀྱི་བར་དུ་གསུངས། རྒྱས་པར་གླིང་བཞི་དགེ་བཅུ་ལ་བཀོད་པ་སོགས་དགུ་ལས་འདི་ཐ་མའོ། །གཉིས་དོན་མོས་པ། རྒྱལ་བའི་ཤེས་རབ་ནས་ཆོས་ཀུན་འགྲོ་བར་འགྱུར་ཞེས་པའི་བར་གྱི་བསྟན་ལ། འདིས་རང་གཞན་གྱི་དོན་འགྲུབ་པ་དང༌། འདི་འཁོར་འདས་ཀྱི་བདེ་བ་ཀུན་གྱི་འབྱུང་གནས་སུ་ཡིད་ཆེས་པར་བྱ་སྟེ། དེ་ནི་ས་དང་འཁོར་སྒྱུར་གྱི་དཔེས་བསྟན་ཏོ། །གཞན་དོན་མོས་པ་རྒྱལ་བས་བརྒྱ་བྱིན་དྲི་བ་སོགས་ནས་རོ་གཅིག་འགྱུར་བར་དུ་སྟེ། ཤིང་གི་གྲིབ་མའི་དཔེས་ལམ་ཐམས་ཅད་བྱང་ཆུབ་ཆེན་པོར་ཚུལ་གཅིག་བྱེད་པའི་འཐད་པ་དང་བཅས་ཏེ་བསྟན་ཏོ། །
བདུན་པ་བསྟོད་བཀུར་བསྔགས་གསུམ་ལ་རྒྱས་པར་ཉེར་བདུན་ཡོད་ཀྱང་འདིར་གཞན་དོན་མོས་པའི་བསྔགས་པ་ཁོ་ན་བསྟན་ཏེ། དེ་ཡང་དང་པོར་གཞན་དོན་དུ་ཤེར་ཕྱིན་སྟོན་པ་ན་ལྟར་སྣང་དང་ཡང་དག་གི་ཁྱད་པར་གསུངས་པ། བྱང་ཆུབ་སེམས་དཔའ་གལ་ཏེ་རབ་ཏུ་སོགས་ཚིགས་བཅད་གཉིས་སོ། །དེའི་བསྔགས་པ་ལ་སྤྱི་བྱེ་བྲག་གཉིས། དང་པོ་ལ་ལས་གང་གཱའི་ཀླུང་གི་སོགས། གཉིས་པ་དེའི་འཐད་པ་དཔེས་བསྟན་པ་ལ། ཆུང་ངུ་མོས་སྤྱོད་ཀྱི་ས་པའི་མོས་པ་ནི། མྱུ་གུ་མེད་པར་སོགས་ཏེ། མྱུ་གུ་ལྟ་བུ་སེམས་དང་པོ་བསྐྱེད་པ་ལས་ལམ་གྱི་ཡོན་ཏན་ཀུན་འབྱུང་ཚུལ་དང༌། འབྲིང་པོ་མ་དག་ས་བདུན་གྱི་མོས་པ་ནི་ཉི་མའི་དཀྱིལ་འཁོར་གང་ཚེ་སོགས་ཀྱིས་ཏེ། འཇིག་རྟེན་འདིར་འཕགས་པའི་ཡེ་ཤེས་དོན་དམ་པའི་བྱང་ཆུབ་ཀྱི་སེམས་བྱུང་ན་ཞེས་སོ། །ཆེན་པོ་དག་པ་ས་གསུམ་གྱི་མོས་པ། དཔེར་ན་མ་དྲོས་མཚོ་ལ་སོགས་ཀྱིས་ཏེ། དག་ས་པའི་ཡེ་ཤེས་བྱང་ཆུབ་སེམས་མེད་ན་བདེ་གཤེགས་ཀྱི་ཡེ་ཤེས་རྣམ་པ་ཐམས་ཅད་མཁྱེན་པ་མི་འབྱུང་བའི་ཚུལ་དུ་གསུངས་སོ། །
འདིར་སྒོམ་ལམ་མོས་པ་ཡིན་ཀྱང་མོས་སྤྱོད་ཀྱི་མོས་པའི་བསྔགས་པ་ཞར་ལ་བསྟན་པའམ། ཡང་ན་མ་དག་ས་བདུན་དང༌། དག་ས་སྔ་མ་གཉིས་དང༌། ས་བཅུ་པར་རིམ་བཞིན་སྦྱར་ཤེས་པར་བྱའོ། །བརྒྱད་པ་རྗེས་སུ་ཡི་རངས་མདོ་རྒྱས་པར་བསྔོ་བ་སྔོན་དང་ཡི་རངས་རྗེས་སུ་གསུངས་ཀྱང༌། འདིར་ཕྱོགས་བསྡོམས་ཏེ་གསུངས་པ། དང་པོ་དཔེ་ནི་འཇིག་རྟེན་འདི་ན་སྣང་བྱེད་སོགས་ཚིགས་བཅད་གཉིས་སོ། །དེ་ལ་ཐབས་ཡི་རངས་དང་ཤེས་རབ་མི་དམིགས་པ་ཟུང་དུ་འབྲེལ་བའི་སྒོ་ནས་དགེ་རྩ་ལ་ཡི་རང་བར་བྱ་བའང་བསྔོ་བའི་དམིགས་རྣམ་དང་མཉམ་དུ་སྟོན་ཏོ། །སེང་བཟང་གིས་ཤླཽ་ཀ་འདི་གཉིས་བསྔགས་པའི་ཁོངས་སུ་ཡང་སྦྱར་བར་མཛད་དོ། །
དགུ་པ་བསྔོ་བ་ལ་རྒྱས་པར་རྣམ་གྲངས་བཅུ་གཅིག་ཏུ་གསུངས་ཏེ། བསྔོ་བའི་འཁོར་གསུམ་པོ་དག་པ་དོན་དམ་གྱི་ངོས་ནས་དང༌། ཀུན་རྫོབ་ཏུ་བསྔོ་བྱ་སངས་རྒྱས་ཀྱི་ཚོགས་རྗེས་སུ་དྲན་པ། གྲོགས་རྣམ་མཁྱེན་ཡིད་བྱེད་ཀྱིས་ཟིན་པའི་ཕར་ཕྱིན་སོགས་དང་ལྡན་པ། དེ་ཡང་ཤེས་རབ་ཀྱིས་འཁོར་གསུམ་གྱི་མཚན་མར་མི་དམིགས་པ། དེའི་ཡོན་ཏན་སངས་རྒྱས་ཀྱིས་ཀྱང་རྗེས་སུ་གནང་བའི་བསྔོ་བ་ཡིན་པ། འབྲས་བུ་ཁམས་གསུམ་ལ་མི་གཏོགས་པ། དབྱེ་བ་ཆུང་འབྲིང་ཆེ་གསུམ་སྟེ་བཅུ་གཅིག་ཏུ་གསུངས་པ་ཀུན། དོན་དུ་ཀུན་རྫོབ་ཏུ་རང་གཞན་གྱི་དགེ་རྩ་ཀུན་ལ་དམིགས་ནས་བྱང་ཆུབ་ཀྱི་རྒྱུར་བསྔོ་བ་དང༌། དོན་དམ་པར་མི་དམིགས་པའི་ཚུལ་གྱིས་བསྔོ་བ་ལ་འདུས་སོ། །མདོ་འདིར་ནི། འདས་དུས་སྔོན་གྱི་སོགས་ནས་ཟིལ་གྱིས་གནོན་བར་དུ་གསུངས་པས། འདས་དུས་ནས་ཟག་པ་མེད་པ་ཞེས་པའི་བར་གྱིས་སངས་རྒྱས་ཀྱི་ཚོགས་རྗེས་སུ་དྲན་པ་བསྟན་ཏེ། བསྔོ་བྱ་ཚོགས་ཀྱི་དམ་པ་སངས་རྒྱས་ཀྱི་ཚོགས་ཀྱིས་མཚོན་ནས་ཟག་བཅས་ཟག་མེད་ཀྱི་དགེ་བ་ཐམས་ཅད་དམིགས་ཡུལ་དུ་བྱས་ནས་ཡི་རངས་དང་བསྔོ་བ་བྱ་བར་གསུངས་སོ། །བསྡུས་ནས་བྱང་ཆུབ་སེམས་དཔའ་སོགས་རྐང་པ་གཉིས་ཀྱིས་ཐབས་བཅས་དང་ཁམས་གསུམ་གཏོགས་པ་མ་ཡིན་པ་བསྟན། ཡོངས་བསྔོ་གལ་ཏེ་ནས་ཆུད་མ་ཡིན་ཞེས་པའི་བར་གྱིས། དེ་ནི་དམིགས་མེད་རྣམ་པ་ཅན་སོགས་འཁོར་གསུམ་མ་གྲུབ་པར་རྟོགས་པ་བསྟན།
གལ་ཏེ་འདི་ལྟར་ནས་རྒྱལ་བས་གསུངས་ཞེས་པའི་བར་གྱིས་མཚན་མེད་ཀྱི་བསྔོ་བ་བསྟན། དེ་ལྟས་འདི་ལྟར་སོགས་ནས་རྒྱལ་བས་གསུངས་པ་སྨྲ་ཞེས་པའི་བར་གྱིས། སངས་རྒྱས་ཀྱིས་རྗེས་སུ་གནང་བའི་བསྔོ་བ་བསྟན། གཞན་མདོ་ལས་གསུངས་པའི་བསྔོ་བ་གསུམ་ནི་དམིགས་ཡུལ་གྱིས་ཕྱེ་བ་ཡིན་པས་འདིར་དེ་གསུམ་བསྡུས་ཏེ། དེ་ལྟར་ཡོངས་བསྔོ་སོགས་རྐང་པ་གཉིས་ཀྱིས་ཏེ། གོང་གི་ཁོངས་སུ་དེ་རྣམས་ཡར་ལྡན་དུ་འདུས་པས་སོ། །
བཅུ་པ་སྒྲུབ་པ་བསྒོམ་ལམ་ལ། རྒྱས་པར་ལྔར་གསུངས་ཏེ། སྒྲུབ་པ་སྒོམ་ལམ་གྱི་ངོ་བོ་མཉམ་བཞག་ཏུ་སྤྲོས་བྲལ་མངོན་སུམ་རྟོགས་པའི་ཡེ་ཤེས་སོ། །དེ་ནི་ལམ་གྱི་ཆོས་རྣམས་ཀྱི་གཙོ་བོའམ་མཆོག་ཉིད་དེ། ཕར་ཕྱིན་གཞན་འདིས་བཟུང་ནས་བླ་མེད་བྱང་ཆུབ་ཏུ་ཕྱིན་པར་བྱེད་པའོ། །དེ་ནི་ཡོན་ཏན་གྱི་ཆ་ནས་སོ། །ཁྱད་པར་ནི་གཟུགས་ནས་རྣམ་མཁྱེན་བར་གྱི་ཆོས་ཀུན་ལ་བདེན་ཞེན་དང་མཚན་ཞེན་གྱིས་མངོན་པར་འདུ་མི་བྱེད་པའི་བདག་ཉིད་དོ། །འབྲས་བུ་གནས་སྐབས་སུ་ཆོས་རྣམས་དམིགས་སུ་མེད་པར་གནས་པའི་དོན་སྒོམ་པ་པོའི་རྒྱུད་ལ་གཏོད་པར་བྱེད་པ་དང༌། མཐར་ཐུག་དོན་ཆེན་པོ་བླ་ན་མེད་པའི་བྱང་ཆུབ་འགྲུབ་པར་བྱེད་པའོ། །མདོ་འདིར་མཆོག་ཉིད་ནི། དམུས་ལོང་དམིགས་བུ་མེད་པ་སོགས་ཤླཽ་ཀ་གཉིས་ཀྱིས་བསྟན། དེའི་ཤུགས་ཀྱིས་དོན་ཆེན་པོ་སངས་རྒྱས་འགྲུབ་པའང་འཕང་ངོ༌། །ཀུན་ལ་མངོན་པར་འདུ་མི་བྱེད་པ་ནི། གང་ཚེ་འདུས་བྱས་འདུས་མ་བྱས་དང་སོགས་ཚིགས་བཅད་གཉིས་ཀྱིས་སྒྲུབ་པ་དང་དགག་པའི་སྒོ་ནས་བསྟན་པ་དེའི་ཤུགས་ཀྱིས། ངོ་བོ་སྤྲོས་བྲལ་རྟོགས་པའི་བློ་དང༌། ཆོས་རྣམས་དམིགས་སུ་མེད་པར་གཏོད་པར་བྱེད་པ་ཡིན་པར་ཤེས་ནུས་སོ། །
བཅུ་གཅིག་པ་རྣམ་དག་སྒོམ་ལམ་ལ་སྐྱེ་བའི་རྒྱུ་མི་སྐྱེ་བའི་རྒྱུ་རྣམ་དག་སྒོམ་ལམ་རང་གི་ངོ་བོ་གསུམ་ལས། དང་པོ་བྱང་ཆུབ་སེམས་དཔའ་གང་ཞིག་སོགས་ཚིགས་བཅད་གཅིག་གིས་བསྟན། གཉིས་པ་སྔོན་སྤྱོད་ཚེ་ན་སོགས་ཀྱིས་བསྟན། གསུམ་པ་གཟུགས་ཀྱི་དག་པ་སོགས་ཚིགས་སུ་བཅད་པས་བསྟན་ཏེ། ཡུལ་ཅན་དག་པའི་རྟོགས་པ་ལས་འབྲས་བུར་བཞག་ལ། ཡུལ་ཅན་དག་པ་དེ་ནི་ཡུལ་གཟུགས་སོགས་ཀྱིས་དག་པ་ཡིན་ཏེ་ཐ་དད་དུ་མེད་དོ། །དེའི་རྒྱུ་མཚན་བློ་ལ་བདེན་ཞེན་དང་གཉིས་སྣང་གི་མཚན་ཞེན་གྱི་སྒྲིབ་པ་དག་ཚུལ་ལས་ཐེག་གསུམ་གྱི་རྟོགས་རིགས་ཀྱི་འབྲས་བུ་རྣམས་འཇོག་ལ། ཡུལ་ཅན་དེ་ལྟར་དག་པའི་ཚེ་མིག་སྐྱོན་དག་པའི་མཐོང་བ་བཞིན་དུ། ཡུལ་གྱི་རང་བཞིན་ཇི་ལྟ་བ་བཞིན་དུ་མཐོང་བའི་ཕྱིར་ཡུལ་ཀྱང་དག་པར་སྣང་ལ། དག་པ་དེ་གཉིས་ཐ་དད་པ་མིན་ཏེ། བློ་དག་པ་ཡུལ་གྱི་རང་བཞིན་མཐོང་བའི་དབང་གིས་ཡིན་ལ། ཡུལ་དག་པ་རང་བཞིན་གྱིས་དེ་ལྟར་གནས་པ་ཡིན་གྱི་བློས་དག་པར་བཅོས་པ་མེད་པའི་ཕྱིར་ན། དོན་དུ་ཆོས་ཐམས་ཅད་ཡེ་ནས་རྣམ་དག་ཆེན་པོ་སྒྲིབ་བྲལ་གྱི་བདག་ཉིད་དུ་གནས་སུ་ཟིན་ཀྱང་དུང་དཀར་པོ་ཡིན་ཀྱང་མིག་སེར་ཅན་ལ་སེར་པོར་སྣང་བ་ལྟར། ཕྱིན་ཅི་ལོག་གིས་བློ་བསླད་ནས་ཕྱིན་ཅི་ལོག་ཏུ་དམིགས་པ་ཉིད་ཡང་དག་པའི་ལམ་གྱིས་སྦྱངས་ནས་རིམ་བཞིན་དངོས་པོའི་གནས་ཚུལ་དག་པ་མཐོང་བ་ཡིན་པའི་གནད་ཀྱིས་སོ། །
དེས་ན་མདོ་རྒྱས་པར། རབ་འབྱོར་གཟུགས་རྣམ་པར་དག་པ་གང་ཡིན་པ་དེ་ནི་འབྲས་བུ་རྣམ་པར་དག་པ་ཉིད་དོ། །ཞེས་སོགས་སྤྱིར་བསྟན་ནས། བྱེ་བྲག་ཉན་ཐོས་ཀྱི་དག་པའི་དབང་དུ་བྱས་ཏེ། དུག་གསུམ་དག་པ་དང་གཟུགས་སོགས་དག་པ་གཉིས་ཐ་དད་དུ་མེད་པར་བསྟན་པ་དང༌། རང་རྒྱལ་ལ་དེ་སྟེང་ཤེས་སྒྲིབ་ཕྱོགས་གཅིག་གིས་དག་པ་སྟོན་བྱེད་དུ། གཟུགས་དག་པ་འབྲས་བུ་དག་པ་ཤེར་ཕྱིན་དག་པ་སོགས་དང་མ་རིག་པ་དག་པས་འདུ་བྱེད་དག་པའི་བར་དུའོ། །བྱང་སེམས་ཀྱི་དབང་དུ་བྱས་ཏེ་སྦྱིན་པ་དག་པས་ཚུལ་ཁྲིམས་དག་པ་སོགས་ལམ་ཀུན་དག་པར་བསྟན་པས་སོ། །དེ་ལྟར་ན་བྲལ་བྱ་ཉོན་སྒྲིབ་དང༌། རང་རྒྱལ་གྱི་དེ་སྟེང་ཤེས་སྒྲིབ་ཕྱོགས་གཅིག །བྱང་སེམས་ཀྱི་ལམ་གྱི་སྒྲིབ་པ་རྣམས་ཉམས་པའམ་བྲལ་བའི་ཆ་ནས་ཉན་རང་བྱང་སེམས་ཀྱི་དག་པ་གསུམ་གཤད་མ་ཐག་པའི་མདོ་དེས་བསྟན་ལ། སངས་རྒྱས་རྣམས་ནི་སྒྲིབ་གཉིས་བག་ཆགས་དང་བཅས་པ་དག་པའི་ཤིན་ཏུ་དག་པ་མཐར་ཐུག་པའོ། །
དེ་ཡང་སྒོམ་ལམ་དགུ་ཡོད་པའི་ཆུང་ངུའི་ཆུང་ངུའི་རྣམ་དག་ཤེར་ཕྱིན་དག་པས་གཟུགས་རྣམ་པར་དག་པ་སོགས་ནས། ཆེན་པོའི་ཆེན་པོ་མངོན་པར་མ་གྲུབ་པའོ་སོགས་ཀྱི་བར་དུ་གསུངས་པས་བསྟན་ལ། སྤྲོས་པ་མེད་པའི་ཡེ་ཤེས་ནི་འཇལ་བྱེད་ཤེས་པ་དང་གཞལ་བྱ་བདེན་གཉིས་ལྟ་བུ་ཐ་དད་དུ་ཡུལ་ཡུལ་ཅན་དུ་མི་བརྟེན་ཏེ། མཉམ་པ་ཉིད་དུ་གྱུར་པའི་སྒོ་ནས་ཁམས་གསུམ་གྱི་གཉེན་པོ་ཉིད་དུ་གྱུར་པ་ཐེག་པ་ཆེན་པོའི་རྟོགས་རིགས་ཁྱད་པར་ཅན་ནོ། །དེ་སྟོན་པའི་མདོ་ནི། དག་པ་ནི་འཚལ་བ་མ་མཆིས་པ་སོགས་ཀྱིས་མཉམ་པ་དང༌། དག་པ་ནི་འདོད་གཟུགས་གཟུགས་མེད་ཀྱི་ཁམས་སུ་སྐྱེ་བ་མ་ལགས་སོགས་ཀྱིས་ཁམས་གསུམ་གྱིས་བསྡུས་པའི་སྤང་བྱ་འཇོམས་པའི་གཉེན་པོར་བསྟན་ཏོ། །དེ་ལ་ཀླན་ཀ་སྤང་བའི་ཤེར་ཕྱིན་འདི་སྨད་པར་མི་བགྱིད། ཡོངས་སུ་འཛིན་པར་མི་བགྱིད། ཐོབ་པ་མ་མཆིས་པ་སོགས་ཀྱིས་སྤང་གཉེན་དུ་ལྟ་བ་དང༌། འབད་པས་བསྐྱེད་བྱ་དང༌། ཐོབ་བྱར་ལྟ་བ་སོགས་ཀྱིས་ཀླན་ཀ་བསལ་བ་ཡིན་ཏེ་དཔེར་ན་སྤང་བྱ་ཆེན་པོ་གཉེན་པོ་ཆུང་ངུས་འཇོམས་པ་སོགས་མི་འཐད་པ་ལྟ་བ་ལ་དོན་དམ་པར་སྤང་གཉེན་དང་ཆེ་ཆུང་དུ་མ་གྲུབ་ལ། ཀུན་རྫོབ་ཏུ་གོས་ལ་དྲི་མ་ཆགས་པ་བཀྲུ་བའི་ཚུལ་བཞིན་འཐད་པར་རྟོགས་པ་སོགས་མང་པོ་ཞིག་ཀྱང་ཤུགས་ལས་འཕང་བ་ཤེས་པར་བྱའོ། །འདི་རྣམས་མདོ་རྒྱས་པ་ན་བཞུགས་པས་བསྟན་བཅོས་སུ་དེ་ལྟར་གསུངས་པ་ཡིན་མོད། སྡུད་པ་འདིར་མ་གསུངས་ཏེ་དོན་གྱིས་ཤེས་པར་བྱའོ། །
སྐབས་གསུམ་པ་གཞི་ཐམས་ཅད་ཤེས་པ་ལ་དེ་མཚོན་བྱེད་ཆོས་དགུ་ཡོད་ལ། དེ་ཡང་གཞི་ཤེས་པ་སྒྲོ་འདོགས་གཅོད་པའི་གཞིར་གྱུར་པ་ཕུང་ཁམས་སྐྱེ་མཆེད་ཀྱི་ཆོས་ཀུན་ཡིན་ལ། དེ་ཐམས་ཅད་གང་ཟག་གི་བདག་གིས་སྟོང་པ་ཙམ་དུ་ཤེས་པ་ནི་ཉན་ཐོས་པའི་རྟོགས་པའོ། །བདག་གཉིས་ཀྱིས་སྟོང་པས་སྤྲོས་བྲལ་དུ་ཤེས་པ་ནི་ཐེག་ཆེན་གྱི་རྟོགས་པའོ། །དེ་ལས་ཐེག་ཆེན་གྱི་རྟོགས་པའི་རིགས་སུ་གནས་པའི་གཞི་ཤེས་དེ་དངོས་སུ་བསྟན་ནས་དམན་པའི་རྟོགས་པ་ཤུགས་ལ་ཤེས་པར་བྱ་དགོས་པ་སྤྱིར་བཏང་ནས། མཚོན་བྱེད་ཆོས་དགུ་ནི་ཤེས་པས་སྲིད་ལ་མི་གནས་པའི་གཞི་ཤེས། སྙིང་རྗེས་གཞི་ལ་མི་གནས་པའི་གཞི་ཤེས། ཐབས་མ་ཡིན་པས་རིང་བའི་གཞི་ཤེས། ཐབས་ཀྱིས་ཉེ་བའི་གཞི་ཤེས། མི་མཐུན་ཕྱོགས་ཀྱི་གཞི་ཤེས། གཉེན་པོའི་ཕྱོགས་ཀྱི་གཞི་ཤེས་དྲུག་ནི་ཐེག་པ་ཆེ་ཆུང་གི་ཁྱད་པར་བྱེད་ཆོས་སུ་སྤྱིར་བསྟན་ནས། གཞི་ཤེས་ཀྱི་སྦྱོར་བ། དེ་ཡི་མཉམ་ཉིད་དེ་འཛིན་སྟངས། འབྲས་བུ་མཐོང་ལམ་དང་གསུམ་གྱི་ལམ་དངོས་བཤད་པས་དེ་ལྟར་དགུས་གཞི་ཤེས་གཏན་ལ་འབེབས་སོ། །
དེ་ལྟར་དགུ་པོ་དེ་དག་མདོ་རྒྱས་པར་བསྟན་པ། སོ་སོའི་ནང་གི་བྱེ་བྲག་དང་བཅས་པའི་སྦྱར་ཚུལ་བསྟན་བཅོས་དང་ཞིབ་ཏུ་སྦྱར་ནས་ཤེས་པར་བྱ་ལ། སྐབས་འདིར་གཞི་ཤེས་བདུན་དུ་བསྟན་ཏེ་མི་མཐུན་ཕྱོགས་བསྟན་པས་རིང་བ་ཤེས་ཤིང༌། གཉེན་པོ་བསྟན་པས་ཉེ་བ་དོན་གྱིས་ཤེས་པར་འགྱུར་བའི་ཕྱིར་རོ། །དེ་ལ་དང་པོར་སྲིད་ཞིར་མི་གནས་པའི་གཞི་ཤེས་ནི། དཔའ་བོ་གར་སྤྱོད་སོགས་ཚིགས་བཅད་གཅིག་སྟེ། ཁམས་གསུམ་ཡང་དག་འདས་ལ་ཡན་ཆད་ཀྱིས་སྲིད་པར་མི་གནས་པ་དང༌། དེ་མན་གྱིས་སྙིང་རྗེས་ཞི་བར་མི་གནས་པ་བསྟན་ཏོ། །མི་མཐུན་ཕྱོགས་དང་གཉེན་པོའི་ཕྱོགས་ཀྱི་གཞི་ཤེས་ནི། འགྲོ་བ་འདི་དག་མིང་དང་སོགས་ཚིགས་བཅད་གཅིག་སྟེ། འགྲོ་བ་རྣམས་དངོས་པོར་ཞེན་པའི་རང་གི་རྣམ་པར་རྟོག་པའི་དྲྭ་བར་ཆུད་པ་ནི་སྤང་བྱ་སྟེ། དེ་ལྟར་ཤེས་ནས་གཟུང་འཛིན་གྱི་སྤྲོས་པས་མ་བཅིངས་པར་ཆོས་ཉིད་ཀྱི་མཁའ་ལ་བྱ་བཞིན་གྱུ་བའི་ཤེས་རབ་ནི་གཉེན་པོའོ། །
དེ་ལ་ཅི་ཕྱིར་གཉེན་པོ་གཞི་ཤེས་འདི་རྟོགས་པའི་སྒོ་ནས་སྲིད་ཞིར་མི་གནས་པ་ཡིན་སྙམ་ན། དངོས་པོའི་རང་བཞིན་ཅན་གྱི་ཕུང་པོ་ལྔ་ཚུར་རོལ་ཏེ་སོ་སྐྱེས་བགྲོད་མཐོང་གི་ལམ་དུ་གྱུར་པ་འཁོར་བའི་མཐའ་དང༌། ཕུང་ལྔ་རྒྱུན་ཆད་པའི་དངོས་མེད་ནི་ཕ་རོལ་མྱང་འདས་ཀྱི་མཐའ་ཡིན་ལ། ཡིན་ལུགས་ཆོས་ཉིད་ནི་མཐའ་དེ་གཉིས་ཀར་ངོ་བོ་ཉིད་ཀྱིས་མི་གནས་ཏེ་ཟུང་འཇུག་མཉམ་པ་ཆེན་པོའོ། །དེ་ནི་དེ་ལྟར་དངོས་དངོས་མེད་དང༌། དེ་གཉིས་ཀྱི་བར་ན་ཕུང་གསུམ་པའི་ཆོས་གང་ཡང་མིན་པས་ཏེ། དངོས་དངོས་མེད་ཀྱང་ཆོས་ཅན་ཉི་ཚེ་བ་ཡིན་ལ། དེ་གཉིས་ཀ་ཆོས་ཉིད་ཀྱི་ཀློང་དུ་མཉམ་པའི་ཕྱིར་རོ། །ཆོས་ཉིད་མཉམ་པ་ཆེན་པོ་འཁོར་འདས་གང་གི་མཐར་མི་གནས་པ་དེ་ནི་གཞི་ཤེར་ཕྱིན་དང་བདེ་གཤེགས་སྙིང་པོ་དང་ཆོས་ཀྱི་དབྱིངས་ཞེས་བྱ་བའོ། །
དེས་ན་དེ་ལ་དམིགས་པའི་ཡུལ་ཅན་ལ་ལམ་ཤེར་ཕྱིན་ཞེས་བྱ་སྟེ་དེ་ཡང་མཐའ་གཉིས་ལ་མི་གནས་ཤིང༌། ཞི་མཐར་མི་གནས་པའི་ཆ་ནས་དམིགས་མེད་ཀྱི་སྙིང་རྗེ་ཆེན་པོ་དང༌། སྲིད་མཐར་མི་གནས་པའི་ཆ་ནས་ཤེས་རབ་ཕར་ཕྱིན་ཞེས་བྱ་སྟེ། གང་གིས་དེ་ཇི་ལྟ་བ་བཞིན་དུ་རྟོགས་ནས་མཐའ་གཉིས་ལ་གནས་མི་སྲིད་པའོ། །དེའི་ཕྱིར་དེ་ཅི་ལྟ་བ་བཞིན་དུ་མ་རྟོགས་ནས་དངོས་དངོས་མེད་ཀྱི་མཚན་མར་དམིགས་པས་འཇུག་ན་ཡང་དག་པའི་སངས་རྒྱས་ཐོབ་པའི་ཐབས་མེད་པས་རིང་ལ། དངོས་དངོས་མེད་ཀྱི་མཚན་མར་མི་རྟོག་པར་མཉམ་པ་ཉིད་དུ་རྟོགས་པ་ནི་ཐབས་ཀྱིས་ཉེ་བ་ཞེས་བྱ་སྟེ། དེ་བཞིན་ཉིད་ཆོས་ཀུན་ལ་ཉེ་རིང་མེད་ཀྱང་ཚུལ་བཞིན་རྟོགས་པ་དང་མ་རྟོགས་པའི་དབང་གིས་ཉེ་རིང་ལྟར་གྱུར་པའོ། །
དེས་ན་གཞི་ལམ་འབྲས་བུའི་ཆོས་སུ་མཚན་མར་ཞེན་པ་ནི་སྤང་བྱའི་གཞི་ཤེས་ཞེས་བྱ་ལ། བཟློག་པ་ནི་གཉེན་པོའི་གཞི་ཤེས་ཏེ། དེ་ཡང་སྤང་བྱ་སྤོང་བའི་ཆེད་དུ་བློས་བསྐྱེད་པ་ལྟ་བུས་ཡིན་གྱི་ཆོས་རྣམས་ཀྱི་ལམ་མམ་གནས་ལུགས་ནི་རང་བཞིན་གྱིས་འཁོར་འདས་དངོས་དངོས་མེད་ལ་སོགས་པའི་སྤྲོས་པས་དབེན་པ་ཡིན་པའི་ཕྱིར་གནས་ལུགས་དེ་ནི་ཤིན་ཏུ་ཟབ་པ་ཡིན་ནོ། །ཟབ་མོ་མཉམ་པ་ཉིད་དེ་རྟོགས་ནས་འཁོར་འདས་ཀྱི་ཆོས་ཐམས་ཅད་དབྱེ་བསལ་མེད་པར་རང་བཞིན་མཉམ་པ་ཆེན་པོར་གཅིག་པར་ཤེས་པས་ནི། མངོན་ཞེན་གྱི་ཆགས་པ་ཐམས་ཅད་སྤོང་བར་འགྱུར་ལ། དེས་སྲིད་ཞིའི་མཐའ་ངང་གིས་འགོག་པ་ཡིན་ནོ། །དེ་ལྟ་བུའི་ཆོས་ཉིད་དེ་གཟུགས་ལ་སོགས་པ་དངོས་དངོས་མེད་གང་གི་ཡང་རྣམ་པར་ཤེས་པར་བྱ་བ་མིན་པས་ན། ཡུལ་ཅན་མིག་ཤེས་སོགས་ཀྱིས་མཐོང་བ་ལ་སོགས་པ་མེད་པའི་ཕྱིར་རྟོགས་པར་དཀའ་ཞིང༌། ཕལ་པའི་བློ་ཡི་བསམ་ཡུལ་ལས་འདས་པས་སོ་སོ་རང་རིག་པའི་ཡེ་ཤེས་ཀྱི་ཡུལ་དུ་གྱུར་པའོ། །
དེས་ན་དབང་པོ་དམན་པའི་ཉན་རང་རྣམས་འདི་མ་ཤེས་པས་ཞི་མཐར་ལྷུང་ལ། གང་གིས་མཐོང་བའི་བྱང་ཆུབ་སེམས་དཔའ་རྣམས་ལམ་ལས་ཉམས་མི་སྲིད་པའི་གནད་མཐར་ཐུག་འདི་ཡིན་པས་ཤེར་ཕྱིན་གྱི་གནད་གལ་པོ་ཆེ་ཡིན་ལ་ཐོག་མཐའ་བར་ཀུན་ཏུ་ཚུལ་དེ་དང་མཐུན་པར་འཆད་ཤེས་པ་དོན་གྱི་སྙིང་པོ་ཡིན་ནོ། །སྦྱོར་བ་ལ་རྒྱས་པར་བཅུ་ཡོད་དེ། ཁྱད་གཞི་གཟུགས་སོགས་ལ་མངོན་ཞེན་བཀག་པའི་སྦྱོར་བ། དེའི་ཁྱད་ཆོས་རྟག་མི་རྟག་སོགས་སུ་དང༌། དེ་ལམ་གྱི་ཡོན་ཏན་གྱི་རྟེན་དུ་རྫོགས་མ་རྫོགས་ལ་དང༌། དེ་ལ་བདེན་ཞེན་གྱི་ཆགས་པ་མེད་པ་ཉིད་ལ་སྟེ་དེ་གསུམ་ལ་མངོན་ཞེན་གྱིས་སྤྱོད་པ་བཀག་པའི་སྦྱོར་བ་གསུམ་དང་བཅས་པ་བཞིའི་ཆོས་ཅན་ལ་ཞེན་ཚུལ་གྱི་སྒོ་ནས་དེ་སྤང་བར་གདམས་པའོ། །
དེ་ཡང་རྫོགས་ནི་གཞན་དབང་དང་ཀུན་བཏགས་ཀྱི་གཟུགས་ཏེ་གཉིས་སུ་སྣང་བཞིན་པའི་གཟུགས་ལ་གཟུགས་སུ་ཞེན་པའི་སྒོ་ནས་གཟུགས་ལ་ཅི་ཙམ་དམིགས་ཀྱང་ལམ་གྱི་ཡོན་ཏན་མི་སྐྱེད་དེ་སོ་སྐྱེ་རྣམས་བཞིན་ནོ། །ཆོས་ཉིད་ཀྱི་གཟུགས་ཏེ་རང་བཞིན་མེད་པས་ཁྱད་པར་དུ་བྱས་པའི་གཟུགས་ལ་དམིགས་ན་སྒྱུ་མ་ལྟར་མཐོང་བའི་ཕྱིར་ལམ་གྱི་ཡོན་ཏན་སྐྱེད་དེ་འཕགས་པ་རྣམས་ཀྱི་རྗེས་ཐོབ་བཞིན་ནོ། །
ཡང་ཆོས་ཉིད་ཤེར་ཕྱིན་ལས་བརྩམས་ཏེ་སྤྱོད་པ་ལྔ་གསུངས་པ་ནི། ཤེར་ཕྱིན་གྱི་ངོ་བོ་ལ་འགྱུར་བ་མེད་པས་ན་བསྟན་པས་འཕེལ་བ་དང་མ་བསྟན་པས་འབྲི་བ་སོགས་རྣམ་པ་ཀུན་ཏུ་མེད་པར་རྟོགས་པ་དང༌། ཤེར་ཕྱིན་ཉིད་སྟོད་སྨད་ཆགས་སྡང་སོགས་ཞི་བའི་བྱེད་པ་པོར་དོན་དམ་པར་མེད་པ་ཉིད་དེ། རང་གི་ངོ་བོ་འདུས་མ་བྱས་ཡིན་པས་དེ་སུས་ཀྱང་མ་བསྐྱེད་ལ་དོན་དམ་པར་དེས་གང་ཡང་སྐྱེད་པར་མི་བྱེད་པས་སོ། །དེ་ནི་བྱ་དཀའ་བ་རྣམ་པ་གསུམ་གྱི་རང་བཞིན་ཅན་ཏེ། རྣམ་མཁྱེན་ཆེད་དུ་བྱ་དཀའ་སྟེ་དོན་དམ་པར་ཐོབ་ཏུ་མེད་པའི་ཕྱིར་དང༌། ལམ་ཤེས་སྦྱོར་བས་བྱ་དཀའ་སྟེ་དོན་དམ་པར་བསྐྱེད་དུ་མེད་པ་དང༌། གཞི་ཤེས་ལས་སུ་བྱ་དཀའ་སྟེ་དོན་དམ་པར་བསྟན་དུ་མེད་པའི་ཕྱིར་རོ། །
དེས་ན་དེ་ལ་ཀུན་རྫོབ་ཏུ་འཇུག་པ་ནི་བྱ་དཀའ་བ་ཞེས་བྱ་སྟེ། མདོ་ལས། སེམས་ཅན་རྣམས་ཀྱི་དོན་དུ་གོ་ཆ་འཚལ་བ་དེ་ནི་ནམ་མཁའ་བར་སྣང་ལ་འདེགས་པ་ལགས་སོ། །ཞེས་སོགས་གསུངས་པ་བཞིན་ནོ། །དེས་ན་གཞི་ལམ་རྣམ་པ་དེ་དག་ཤེས་བྱ་དང་བླང་བྱ་དང་ཐོབ་བྱ་ཡིན་ཡང་དེར་ཞེན་ན་མི་རུང་བས་བྱ་དཀའ་བའོ། །དེ་ལྟར་མི་འགྱུར་བ་དང་བྱེད་པོ་མེད་པ་དང་བྱ་དཀའ་བ་སྟེ་དེ་གསུམ་ནི་ངོ་བོའི་ཆ་ནས་བསྟན་པའོ། །ཤེར་ཕྱིན་དེའི་བྱེད་ལས་གཉིས་ནི། ཡུམ་ལ་སྤྱོད་པས་རང་རང་གི་སྐལ་བ་བཞིན་འབྲས་བུ་ཐོབ་པས་འབྲས་བུ་ཆུད་མི་ཟ་བར་ཡོད་པ་དང༌། དེ་ཡང་ཡུམ་ཉིད་ལས་གཞན་ལ་རག་མ་ལུས་པར་ཡུམ་ཡོད་ན་ལམ་འབྲས་ཀྱི་ཡོན་ཏན་ཀུན་སྡུད་པའོ། །ཀུན་རྫོབ་ཏུ་དེ་ལྟར་ཡིན་ཀྱང་དོན་དམ་པར་མ་ཞེན་པར་བསྟན་པའི་རྣམ་ཅན་གྱི་སྦྱོར་བའོ། །སྣང་ཡང་རང་བཞིན་མེད་པར་ཤེས་བྱེད་ཀྱི་དཔེ་ནི། རྨི་ལམ་སྒྱུ་མ་ལ་སོགས་པའི་སྣང་བ་བདུན་བསྟན་པ་ནི་དཔེའི་སྦྱོར་བ་སྟེ་དེ་ལྟར་བཅུའོ། །
དེ་ལྟར་བཅུ་པོ་ཡང་མདོར་བསྡུས་ན་དམིགས་པ་ཐམས་ཅད་དང་བྲལ་བའི་རྣལ་འབྱོར་ལ་འདུ་བས་ནི། འདིར་ནི། སྤྱོད་པ་ཡོངས་དག་སོགས་ཚིགས་བཅད་གཅིག་གིས་བསྟན་ལ། དེར་ཡང་དོན་གྱིས་གཞན་ཀུན་འདུ་སྟེ། མི་སྤྱོད་ན་ཞེས་པས་གཟུགས་སོགས་ལ་མི་སྤྱོད་པའི་སྦྱོར་བ་དང༌། དེ་ལྟར་སྤྱོད་པ་ཆགས་པ་ཐམས་ཅད་ཡོངས་སྤོང་ཞིང༌། ཞེས་ཡུལ་གང་དུའང་མི་དམིགས་པས་གཟུགས་རྟག་མི་རྟག་རྫོགས་མ་རྫོགས་ཆགས་མེད་ལ་སྤྱོད་པའི་ཆགས་པ་ཐམས་ཅད་ཡོངས་སུ་སྤོང་ཞིང༌། །ཆགས་ལས་རྣམ་གྲོལ་བདེ་གཤེགས་རྣམས་ཀྱི་ཤེས་རབ་སྤྱོད། །ཅེས་པས་མི་འགྱུར་བྱེད་པོ་མེད་པ་འབྲས་བུ་ཇི་བཞིན་ཐོབ་པ་གཞན་ལ་རག་མི་ལས་པ་བྱ་དཀའ་བ་དང་ལྡན་པའི་བདེ་གཤེགས་ཀྱི་ཤེས་རབ་ལ་སྤྱོད་ཅེས་སོ། །དཔེ་བདུན་ནི་འདིར་མ་གསུངས་སོ། །གཞི་ཤེས་ཀྱི་འཛིན་སྟངས་མཉམ་པ་ཉིད་བཞི་ནི། མདོ་རྒྱས་པར། གཟུགས་རློམ་སེམས་སུ་མི་བྱེད། གཟུགས་ཀྱིས་རློམ་སེམས་སུ་མི་བྱེད། གཟུགས་བདག་གི་ཞེས་རློམ་སེམས་སུ་མི་བྱེད། གཟུགས་ལ་རློམ་སེམས་སུ་མི་བྱེད། ཅེས་འགྲེས་རྐང་སྦྱར་ཏེ་གསུངས་པའི་དོན་རིམ་པ་བཞིན། གཟུགས་ཀྱི་ངོ་བོ་དང༌། སྔོ་སོགས་ཀྱི་མཚན་མ། དབྱེ་བའམ་ཁྱད་པར། ཡུལ་ཅན་བཞིར་མངོན་ཞེན་གྱི་རློམ་པ་མེད་པར་མཉམ་ཉིད་ཀྱི་འཛིན་སྟངས་ཅན་དུ་བསྟན་པའོ། །
ཡང་ན་སྟོང་ཉིད་མཚན་མེད་སྨོན་མེད་འདུས་མ་བྱས་པའི་སྒོ་བཞིར་སྦྱར་ཏེ་བཤད་ཀྱང་རུང་ངོ༌། །མཉམ་ཉིད་དེ་ནི་སྐབས་འདིར། དེ་ལྟར་སྤྱོད་པའི་བྱང་ཆུབ་སེམས་དཔའ་སོགས་ཚིགས་བཅད་གཅིག་གིས་བསྟན་ཏེ། ཡུལ་གཟུགས་ལྟ་བུའི་ངོ་བོ་མཚན་མ་ཁྱད་པར་དུ་སྣང་བ་དང༌། དེ་འཛིན་པའི་ཡུལ་ཅན་མེད་པར་ཤེས་བྱ་ཤེས་བྱེད་མཉམ་པ་ཉིད་དུ་སོང་བ་ནི། ཆགས་པ་བཅད་ནས་ཞེས་པས་རློམ་པ་བཞིའི་ཆགས་པ་བཅད་ནས་འགྲོ་ལ། ཆགས་པ་མེད་པའི་མཉམ་ཉིད་དུ་འགྲོ་ཞེས་སྔ་མ་རྣམ་གཅོད་དང་ཕྱི་མ་ཡོངས་གཅོད་ཀྱི་ཚུལ་གྱིས་བསྟན་ལ། སྔ་མའི་དཔེ་ཉི་མ་གཟའ་བྲལ་དང༌། ཕྱི་མའི་དཔེ་མེ་བཏང་བ་སྟེ་ཤེས་རབ་ཀྱི་མེས་སྤྲོས་པའི་ཚང་ཚང་ཚིགས་པས་ནའོ། །དགུ་པ་མཐོང་ལམ་ནི་རྒྱས་པར་ཡེ་ཤེས་བཅུ་དྲུག་པོ་སྟོན་བྱེད། གཟུགས་རྟག་པ་དང་མི་རྟག་པ་མ་ཡིན་པ་སོགས་རྣམ་གྲངས་བཅུ་དྲུག་ཏུ་ཡོད་པ་ལས། འདིར་ནི་ཆོས་རྣམས་ཐམས་ཅད་རང་བཞིན་དག་ཅིང་སོགས་ཚིགས་བཅད་གཅིག་གིས་དོན་མ་ལུས་པ་བསྡུས་ནས་བསྟན་ཏེ་ཆོས་ཐམས་ཅད་གདོད་ནས་རང་བཞིན་གྱིས་དག་ཅིང་འོད་གསལ་བ་ཡིན་ལ་དེའི་ངང་ཚུལ་ལས་ནམ་ཡང་མི་གཡོ་བས་ན་འཁྲུལ་བ་ལྟར་སྣང་བའི་དུས་ཉིད་ནའང༌། མ་དག་པ་གཞི་མི་སྲིད་པས་ཡོངས་སུ་དག་པ་ལས་མ་འདས་པའོ། །
དེ་ལྟ་བུའི་ཤེས་རབ་ཀྱི་ཕ་རོལ་ཏུ་ཕྱིན་པ་ལ་ཡང་དག་པའི་ཡེ་ཤེས་ཀྱིས་བལྟ་བར་བྱས་ཏེ་མཉམ་པར་བཞག་ན་ལྟ་བར་བྱེད་པ་པོ་དང་བལྟ་བར་བྱ་བའི་ཆོས་ཀུན་མི་དམིགས་པར་མཉམ་པ་ཉིད་དུ་མཐོང་བ་འདི་ནི་ཤེས་རབ་ཀྱི་ཕ་རོལ་ཏུ་ཕྱིན་པ་མཆོག་ལ་སྤྱོད་པ་ཡིན་ནོ། །ཞེས་གསུངས་ཏེ། སྐྱེ་མེད་མཉམ་པ་ཉིད་དུ་མཐོང་བ་ནི་ཆོས་ཀུན་གྱི་གནས་ལུགས་མཐར་ཐུག་མཐོང་བ་ཡིན་པའི་ཕྱིར། དེས་སྡུག་བསྔལ་ལ་སོགས་པའི་ཆོས་ཉིད་ཇི་བཞིན་པར་གཟིགས་པ་ཡིན་གྱི། མི་རྟག་པར་མཐོང་བ་སོགས་ནི་མཐར་ཐུག་གི་བདེན་པ་མཐོང་བ་མིན་ཏེ། དེ་ཁོ་ན་ཉིད་དུ་མི་རྟག་པ་དང་སྡུག་བསྔལ་བ་སོགས་མ་གྲུབ་པའི་ཕྱིར་རོ། །གཞན་ཡང་སྡུག་བསྔལ་གྱི་ཆོས་ཀུན་རང་བཞིན་དག་ཅིང༌། ལས་ཉོན་ཀུན་འབྱུང་གི་རྣམ་པ་ཡོངས་སུ་དག་པ་དང༌། དགག་བྱ་གདོད་ནས་མེད་པས་ན་འགོག་པ་ཐོབ་པའི་བྱེད་པོའམ་འགོག་པ་མེད་དེ་བྱེད་པོ་མ་དམིགས་པ་དང༌། ལམ་བདེན་གྱི་ཆོས་ཀུན་ཀྱང་མི་དམིགས་ཏེ་ཞེས་ཀྱང་སྦྱར་བར་བྱའོ། །མདོ་རྒྱས་པ་རྣམས་སུ་མཁྱེན་གསུམ་བསྟན་ཟིན་པའི་སྐབས་འདིར་གནས་སྐབས་རྫོགས་པའམ་མཇུག་སྡུད་ཀྱི་མདོ། རབ་འབྱོར་ཡུམ་འདི་ནི་ཆོས་གང་ཡང་ཐོབ་པར་བྱེད་པ་མ་ཡིན་འདས་པར་བྱེད་པ་མ་ཡིན་ཞེས་སོགས་དེ་ལྟར་གསུངས་པ་འདི་གཞི་ཤེས་ཀྱི་མཇུག་སྡུད་སྟོན་པའི་ཚིགས་དང༌། ཡང་རབ་འབྱོར་ཡུམ་འདི་ནི་ཁམས་གསུམ་ལས་འདའ་བར་བྱེད་པ་མ་ཡིན་ཞེས་སོགས་གསུངས་པ་འདི་ལམ་ཤེས་ཀྱི་དང༌། ཡང་རབ་འབྱོར་ཡུམ་འདི་ནི་སངས་རྒྱས་ཀྱི་ཆོས་རྣམས་ནས་རང་སངས་རྒྱས་ཀྱི་ཆོས་རྣམས་སྟེར་བར་བྱེད་པ་མ་ཡིན། འདོར་བར་བྱེད་པ་མ་ཡིན་ཞེས་སོགས་གསུངས་པ་རྣམ་མཁྱེན་གྱི་མཇུག་སྡུད་དེ་སྐབས་གསུམ་རྫོགས་པར་སྟོན་པ་ཡོད་པ་ཡིན་ཡང༌། མདོ་བསྡུས་པ་འདིར་དེ་མ་གསུངས་སོ། །
དེ་ལྟར་ཡུལ་མཁྱེན་གསུམ་བཤད་ནས་དེ་ཉམས་སུ་ལེན་པ་ལ་སྦྱོར་བ་བཞི་གསུངས་ཏེ། མཁྱེན་གསུམ་དུ་གཏན་ལ་ཕབ་པའི་རྣམ་པ་མཐའ་དག་བསྡུས་ཏེ་སྒོམ་པ་རྣམ་རྫོགས་སྦྱོར་བ་དང༌། སྦྱོར་བ་དེ་གོམས་ནས་གྲུབ་པའི་ཚད་དུ་གྱུར་པ་དྲོད་ནས་སྐད་ཅིག་མའི་བར་གྱི་གནས་སྐབས་བསྟན་པ་ནི། སྐབས་སོ་སོའི་གོམས་པ་རྫོགས་པའི་རྩེ་མོ་ཡིན་ལ། དེ་རྣམས་རྟགས་དང་རྣམ་འཕེལ་སོགས་ཀྱིས་མཚོན་ནས་བསྟན་པ་རྩེ་མོའི་སྦྱོར་བ་དང༌། སློབ་ལམ་མཐར་ཐུག་པ་སྐད་ཅིག་མའི་སྦྱོར་བ་གྲུབ་པའི་ཆེད་དུ་ལམ་གྱི་རྣམ་པ་གྲངས་དང་གོ་རིམ་ངེས་ཅན་དུ་ཕན་ཚུན་གཅིག་གིས་ཀུན་འདྲེན་པའི་ཚུལ་གྱིས་སྒོམ་པ་མཐར་གྱིས་པ། དེ་ཡོངས་སུ་གྲུབ་པ་མཐར་ཕྱིན་ནས་སྐད་ཅིག་གཅིག་ལ་ཟག་མེད་ཀྱི་ཆོས་ཀུན་ཚང་བར་སྒོམ་པ་སྐད་ཅིག་མའི་སྦྱོར་བ་དང་བཞི་ལས། དང་པོ་རྣམ་ཀུན་མངོན་རྫོགས་སྦྱོར་བ་ལ། དེ་མཚོན་བྱེད་ཆོས་བཅུ་གཅིག་ཏུ་གསུངས་ཏེ། བསྒོམ་བྱ་རྣམ་པ་ནི་མཁྱེན་གསུམ་གྱི་རྣམ་པ་ཀུན་བསྡུས་པས་རྣམ་པ་བརྒྱ་དོན་གསུམ་དུ་བཤད་པ་རྣམས་སོ། །སྒོམ་པ་སྦྱོར་བ་ཉི་ཤུ་དང༌། སྦྱོར་བ་སྒོམ་པའི་གེགས་སུ་གྱུར་པ་སྐྱོན་བདུད་ལས་ཞེ་དྲུག་དང༌། བསྒོམས་པ་ལས་ཐོབ་པའི་ཡོན་ཏན་བཅུ་བཞི་དང༌། སྦྱོར་བ་ཉིད་མཚོན་པར་བྱེད་པའི་མཚན་ཉིད་ནི་ཤེས་མཚན་ཁྱད་མཚན་བྱེད་མཚན་ངོ་བོ་ཉིད་མཚན་བཞི་ལས་ཕྱེ་བའི་མཚན་ཉིད་དགུ་བཅུ་གོ་གཅིག་དང༌། མོས་སྤྱོད་ན་སྦྱོར་བ་བསྒོམས་པའི་དབང་དུ་བྱས་ཏེ་ཐར་པ་ཆ་མཐུན་ཚོགས་ལམ་དང༌། ངེས་འབྱེད་ཆ་མཐུན་སྦྱོར་ལམ་གཉིས་བཤད་པ་དང༌། སྦྱོར་བ་སྒོམ་པ་པོ་སློབ་པ་ཕྱིར་མི་ལྡོག་པའི་ཚོགས་དང༌། སྦྱོར་བ་ཁྱད་པར་བའི་དབང་དུ་བྱས་ཏེ་སྲིད་ཞི་མཉམ་ཉིད་ཀྱི་སྦྱོར་བ། ཞིང་དག་པའི་སྦྱོར་བ། ཐབས་མཁས་སྦྱོར་བ་སྟེ་དེ་ལྟར་བཅུ་གཅིག་གོ །
དེ་ལ་རྣམ་པ་ནི་མདོ་རྒྱས་པར་གཞི་ཤེས་ཀྱི་རྣམ་པ་བདེན་པ་སོ་སོ་ལ་བཞི་རེ་དང༌། ལམ་ལ་གང་ཟག་གི་བདག་མེད་པའི་ལྡོག་ཆ་ནས་བསྟན་པ་བཞི་ཉན་རང་དང་ཐུན་མོང་གི་རྟོགས་བྱ་དང༌། དེའི་སྟེང་དུ་རང་རྒྱལ་གྱི་གཟུང་བ་རང་བཞིན་མེད་རྟོགས་ལ་མཉམ་རྗེས་གཉིས་སུ་ཕྱེ་བའི་རྗེས་ཐོབ་ཏུ་རྨི་ལམ་དང་སྒྱུ་མ་ལྟར་རྟོགས་པ་སོགས་དཔེ་ལྔས་བསྟན་པ་དང༌། མཉམ་བཞག་ཏུ་ཀུན་ནས་ཉོན་མོངས་པ་མེད་པ་སོགས་དྲུག་ནི་རང་རྒྱལ་ལ་ཕྱི་དོན་རང་བཞིན་མེད་པ་ཁོ་ནའི་ཆ་ལས་བཞག་ཅིང༌། ཐེག་ཆེན་དུ་ཆོས་རྣམས་རང་བཞིན་མེད་པའི་དོན་གྱིས་སྒྲ་ཇི་བཞིན་པར་གཟུང་དགོས་ལ། དེ་ལྟར་ཉེར་བདུན་ནི་གཞི་ཤེས་ཀྱི་རྣམ་པ་དང༌། ལམ་ཤེས་ཀྱི་རྣམ་པ་ལའང་ཀུན་འབྱུང་བདེན་པ་སྤོང་གཉེན་གྱི་སྒོ་ནས་བསྟན་པ་ཆགས་བྲལ་གྱི་རྣམ་པ་སོགས་བརྒྱད་དང༌། ལམ་བདེན་དམ་བཅའ་དང་འཐད་པའི་སྒོ་ནས་བསྟན་པ་ཚད་མེད་པའི་རྣམ་པ་སོགས་བདུན། སྡུག་བདེན་མཚན་ཉིད་ཀྱི་སྒོ་ནས་བཤད་པ་མི་རྟག་པའི་རྣམ་པ་སོགས་ལྔ། འགོག་བདེན་སྟོང་ཉིད་ཀྱི་སྒོ་ནས་བཤད་པ་ཕྱི་སྟོང་པ་ཉིད་ཀྱི་རྣམ་པ་སོགས་སྟོང་ཉིད་བཅུ་དྲུག་སྟེ་དེ་ལྟར་ལམ་ཤེས་ལ་རྣམ་པ་སོ་དྲུག་གོ །
རྣམ་མཁྱེན་ནི་གཞི་ལམ་རྣམ་པ་མ་ལུས་པའི་ཡུལ་ཅན་ཡིན་པའི་ཕྱིར་སྔ་མ་གཉིས་ཀྱི་རྣམ་པ་ཐམས་ཅད་མཁྱེན་མོད། འདིར་ཡུལ་ཅན་ལམ་བདེན་དང་རྗེས་སུ་མཐུན་པར་སློབ་མ་ཉན་ཐོས་ལ་ཡོད་པ་དང་རྗེས་སུ་མཐུན་པར་བྱང་ཕྱོགས་སོ་བདུན། བྱང་སེམས་ལ་ཡོད་པ་དང་རྗེས་མཐུན་རྣམ་ཐར་སྒོ་གསུམ་རྣམ་པར་ཐར་པ་བརྒྱད། མཐར་གྱི་གནས་པའི་སྙོམས་འཇུག་དགུ །བདེན་བཞི་མཐོང་བའི་བཟོད་པ་བཞི། ཕར་ཕྱིན་བཅུ་བཅས་ཁྱོན་སོ་བཞིའོ། །སངས་རྒྱས་ཉིད་ཀྱི་ཐུན་མོང་མིན་པའི་ཆོས་སྟོབས་བཅུ། མི་འཇིགས་པ་བཞི། སོ་སོ་ཡང་དག་པར་རིག་པ་བཞི། མ་འདྲེས་པ་བཅོ་བརྒྱད་དང༌། དེ་བཞིན་ཉིད་ཀྱི་རྣམ་པ། རང་བྱུང་གི་རྣམ་པ། སངས་རྒྱས་ཉིད་ཀྱི་རྣམ་པ་སྟེ་ཁྱོན་བསྡོམས་པས་སོ་དགུ་སྟེ། དོན་ལ་རྣམ་མཁྱེན་གྱི་རྣམ་པ་བརྒྱ་དང་བཅུ་ཐམ་པའོ། །དེ་ལྟར་རྣམ་པ་བརྒྱ་དོན་གསུམ་པོ་དེ་དག་ཏུ་གཞི་ལམ་འབྲས་བུའི་ཆོས་རྣམས་གནད་བསྡུས་ཏེ་བསྟན་པས། དེ་དག་ཡིད་ལ་བྱེད་ཚུལ་ཀྱང་རྗེས་ཐོབ་ཏུ་དེ་དང་དེའི་ངོ་བོ་རྒྱུ་དང་བྱེད་ལས་སོགས་མ་འདྲེས་པར་ཤེས་ཤིང་སྒྲུབ་པའི་རྣམ་པ་ཅན་དུ་བསྒོམས་ལ། མཉམ་བཞག་ཏུ་མི་དམིགས་པའི་རྣམ་པ་ཅན་དུ་བསྒོམ་པའོ། །མདོ་བསྡུས་པ་འདིར་ནི་རྣམ་པ་ལོགས་སུ་མ་བསྟན་ཏེ། སྦྱོར་བ་ཉིད་བསྟན་པས་དེས་དམིགས་བྱར་དོན་གྱིས་ཤེས་པར་བྱ་བ་ཡིན་ཏེ། གཞི་ལམ་རྣམ་གསུམ་ཀུན་རྫོབ་ཏུ་ཤེས་ཤིང་དོན་དམ་པར་མི་དམིགས་པའི་ངང་བསྒོམ་པ་ཙམ་དུ་ཟད་པས་ན་ཆོས་ཐམས་ཅད་སྟོང་ཉིད་སྤྲོས་བྲལ་དུ་བསྒོམ་པ་ལ་ལྡོག་ཆ་ནས་བསྟན་པའི་རྣམ་པ་ཚད་མེད་པ་སྙེད་ཟད་པར་འདུའོ། །སྦྱོར་བ་ལ་རྒྱས་པར་ཉི་ཤུར་གསུངས་ཏེ། ཡུལ་གང་ལའང་མི་གནས་པའི་སྦྱོར་བ། ཡུལ་ཅན་གྱིས་གང་དུའང་མི་འཛིན་པའམ་མི་སྦྱོར་བའི་སྦྱོར་བ་གཉིས་ནི་ཤེར་ཕྱིན་བསྒོམ་པའི་སྦྱོར་བ་དངོས་ཡིན་ལ། ཤེར་ཕྱིན་དེ་ལའང་གཞི་ལམ་རྣམ་པ་གསུམ་གྱི་ལྡོག་པས་ཕྱེས་ན། གཞིའི་དེ་བཞིན་ཉིད་ཟབ་པ་དང༌། ལམ་གཏིང་དཔག་དཀའ་བ་དང༌། རྣམ་པ་ཚད་མེད་པའི་ཕྱིར་དེ་དང་དེའི་ཡུལ་ཅན་ལ་ཟབ་པའི་སྦྱོར་བ་ལ་སོགས་པའི་མིང་གིས་བསྟན་པ་ཡིན་པས་དེ་ལྔ་ནི་སྦྱོར་བའི་རང་བཞིན་ལས་ཕྱེ་བའོ། །
དེ་ནས་བཅོ་ལྔ་པོས་ས་མཚམས་ཀྱི་དབྱེ་བ་སྟེ། ཚོགས་ལམ་པའམ་དབང་བརྟུལ་གྱི་ཤེར་ཕྱིན་སྒོམ་པའི་སྦྱོར་བ་དེ་ནི་ཚེགས་ཆེན་པོས་འབད་ན་ཡུན་རིང་མོ་ཞིག་ན་རྟོགས་པ་སྐྱེད་པའི་ཕྱིར་ཚེགས་ཆེན་ཡུན་རིང་རྟོགས་པའི་སྦྱོར་བ་ཞེས་བྱའོ། །དྲོད་ལུང་བསྟན་ཐོབ་པའི་སྦྱོར་བ། རྩེ་མོ་ཕྱིར་མི་ལྡོག་པའི་སྦྱོར་བ། བཟོད་པ་ཉན་རང་གི་ས་ལས་ངེས་པར་འབྱུང་བའི་སྦྱོར་བ། ཆོས་མཆོག་གི་དེ་མ་ཐག་ཏུ་མཐོང་ལམ་སྐྱེ་བས་བར་ཆད་མེད་པའི་སྦྱོར་བ། མཐོང་ལམ་པས་ཤེར་ཕྱིན་སྒོམ་པ་བྱང་ཆུབ་ལ་ཉེ་བའི་སྦྱོར་བ། ས་གཉིས་པ་ནས་བདུན་པའི་བར་བྱང་ཆུབ་ཐོབ་པ་མྱུར་བའི་སྦྱོར་བ། ས་བརྒྱད་པར་ཤེར་ཕྱིན་བསྒོམ་པའི་སྦྱོར་བ་ལ་ཡོན་ཏན་གྱི་ཆ་ནས་ལྔར་བཤད་དེ། གཞན་དོན་དུ་ཆོས་འཁོར་བསྐོར་བའི་སྦྱོར་བ། འཕེལ་འགྲིབ་དང་སྐྱེ་འགག་ཀུན་བྱང་སོགས་མི་མཐོང་བའི་སྦྱོར་བ། ཆོས་དང་ཆོས་མིན་བླང་བྱ་དོར་བྱ་སོགས་མི་མཐོང་བའི་སྦྱོར་བ། གཟུགས་སོགས་བསམ་གྱིས་མི་ཁྱབ་པ་དང་གཞལ་དུ་མེད་པ་ཙམ་དུའང་ཞེན་པ་མེད་པའི་སྦྱོར་བ། གཟུགས་སོགས་ཀྱི་མཚན་མ་དང་ངོ་བོར་མི་རྟོག་པའི་སྦྱོར་བ་སྟེ། ས་བརྒྱད་པར་རྣམ་པར་མི་རྟོག་པའི་ཡེ་ཤེས་ཡོངས་སུ་སྨིན་པས་མཉམ་རྗེས་ཀུན་ཏུ་མཉམ་པ་ཉིད་ལ་གནས་པའི་ཕྱིར་དེ་ལྟར་བསྟན་ཏོ། །
ས་དགུ་པའི་ཤེར་ཕྱིན་སྒོམ་པའི་སྦྱོར་བ་ལ་འབྲས་བུ་རིན་པོ་ཆེ་སྦྱིན་པར་བྱེད་པའི་སྦྱོར་བ་ཞེས་བྱ་སྟེ། རྒྱུན་ཞུགས་སོགས་འབྲས་བུ་བཞི་དང་རང་རྒྱལ་དགྲ་བཅོམ་དང་རྫོགས་པའི་བྱང་ཆུབ་སྟེ་དེ་དྲུག་ལ་འབྲས་བུ་རིན་ཆེན་རྣམ་དྲུག་ཅེས་བྱའོ། །དེ་གཞན་ལ་ཆོས་བསྟན་པ་སོགས་ཀྱིས་སྦྱིན་པར་བྱེད་པ་ཙམ་དང་པོ་ནས་ཡོད་མོད་ཀྱི། སྐབས་འདིར་སོ་སོ་ཡང་དག་པར་རིག་པ་བཞིས་གདུལ་བྱ་ལ་རང་རང་གི་སྐལ་པ་དང་འཚམས་པར་ཆོས་བསྟན་པས་རང་འབྲས་ཐོབ་པར་མཛད་པའི་ཕྱིར་དེ་སྐད་ཅེས་བྱའོ། །ས་བཅུ་པའི་སྒོམ་པ་དག་པའི་སྦྱོར་བ་ཞེས་བྱ་སྟེ་གནས་ངན་ལེན་གྱི་སྒྲིབ་པ་ཕྲ་མོ་ས་འོག་མར་དག་མ་ནུས་པ་རྣམས་འདིར་དག་པས་སློབ་ལམ་གྱི་དག་པ་ལ་འདི་ལས་ལྷག་པ་མེད་པས་དག་པ་ཞེས་བྱའོ། །ལོ་དང་ཟླ་བ་སོགས་སུ་བརྩོན་པ་མི་འདོར་བར་ཐུན་ནམ་མཚམས་སུ་བཅད་དེ་སྒོམ་པ་ནི་སྒོམ་མི་སྒོམ་གྱི་མཚམས་བྱེད་པས་ན་མཚམས་དང་བཅས་པའི་སྦྱོར་བ་ཞེས་བྱ་སྟེ། འདི་ནི་སྦྱོར་བ་རྣམས་གྲུབ་པའི་ཐབས་ཡིན་ནོ། །མདོ་སྡུད་པ་འདིར་སྦྱོར་བ་དང་པོ་གཉིས། རྒྱལ་བ་ལ་ནི་ལྷ་རྒྱལ་སོགས་ཚིགས་བཅད་གཅིག་གིས་བསྟན་ཏེ། རྐང་པ་གསུམ་པས་མི་གནས་སྦྱོར། བཞི་པས་མི་སྦྱོར་སྦྱོར་བསྟན་ཏེ། །གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད་ལ་མཐའ་བཞིའི་ཚུལ་གྱིས་དམིགས་པར་བྱ་བ་རྡུལ་ཙམ་མ་གྲུབ་པས་ཡུལ་གང་ལའང་མི་གནས་པ་དང༌། མཐའ་བཞིའི་སྤྲོས་པ་དང་བྲལ་བའི་ཆོས་ཉིད་ལ་རྗེས་སུ་སོན་པའི་ཡུལ་ཅན་རྣམ་པར་མི་རྟོག་པའི་ཡེ་ཤེས་དེའང་དམིགས་པ་གང་ཡང་མི་འཛིན་པའམ་མི་སྦྱོར་བ་ཡིན་པས་ན་མི་སྦྱོར་བའི་སྦྱོར་བ་ཞེས་སམ་མི་བརྩོན་པའི་སྦྱོར་བ་ཞེས་བྱ་སྟེ། དོན་ལ་ཡུལ་ཡུལ་ཅན་གཉིས་སུ་མེད་པར་ཤེར་ཕྱིན་རྣམ་པར་མི་རྟོག་པའི་ཡེ་ཤེས་སོ། །དེའི་དོན་གྱིས་བྱ་དཀའ་བ་གསུམ་ཡང་བསྡུས་ཏེ་གསུམ་པོ་གཞི་ལམ་རྣམ་པའི་ཆ་ནས་ཕྱེ་བ་ཙམ་དུ་ཟད་པས་སོ། །ཚོགས་ལམ་དང་དྲོད་དང་རྩེ་མོ་གསུམ་གྱི་སྦྱོར་བ་ནི། གང་ཞིག་ཆོས་འདི་སོགས་ཚིགས་བཅད་གཅིག་གིས་བསྟན་ཏེ། ཐོས་བསམ་གྱིས་སོམ་ཉི་མེད་པ་ཚོགས་ལམ། སློབ་པ་སྟེ་སྒོམ་བྱུང་གི་གསལ་སྣང་གཙོ་བོར་གྱུར་པ་དྲོད། ཕྱིར་ཞིང་ཆེར་བརྩོན་པས་དགེ་རྩ་གཡོ་བའི་རྩེ་མོར་གྱུར་པ་ཕྱིར་མི་ལྡོག་པའི་སྦྱོར་བའོ། །
ཡང་ན་ཐུན་མོང་དུ་ཚོགས་ལམ་ནས་རྩེ་མོ་མན་ཆད་དུ་སྦྱར་རོ། །བཟོད་པ་ངེས་འབྱུང་གི་སྦྱོར་བ་ནི། དགོན་པའི་ལམ་ནི་སོགས་ཤླཽ་ཀ་གཉིས་ཀྱིས་ཏེ། ཆོས་དབྱིངས་ལ་དང་པོར་དོན་སྤྱི་འཛིན་པའི་ཚུལ་གྱིས་བློས་ལྕོགས་ཤིང་བཟོད་པ་ན། ཟབ་མོའི་དོན་ལ་མི་སྐྲག་པར་རྟོགས་པར་འགྱུར་དུ་འོང་ངོ་སྙམ་དུ་དབུགས་ཕྱིན་ནས་ཉན་རང་གི་ས་ལས་འདའ་བའོ། །ཆོས་མཆོག་བར་ཆད་མེད་པའི་སྦྱོར་བ་ནི། མི་ཞིག་རྒྱ་མཚོའི་སོགས་ཚིགས་བཅད་གཉིས་ཀྱིས་ཏེ། མཐའ་བྲལ་ཆོས་དབྱིངས་ཀྱི་རྒྱ་མཚོ་ཆེན་པོ་དངོས་སུ་མཐོང་བ་ལ་ཉེ་བར་འགྱུར་བའི་རྟགས་སུ་ལྟ་བ་དང་ཐེ་ཚོམ་ལ་སོགས་པ་གཟུང་འཛིན་གྱི་རྟོག་པ་མངོན་གྱུར་པའི་རི་དང་ཤིང་སོགས་མ་མཐོང་བས་ཡིད་ཆེས་ཤིང་ཆོས་མཆོག་གི་སྦྱོར་བ་དེས་ཆོས་ཉིད་མངོན་སུམ་མཐོང་བ་མཐོང་ལམ་བར་མ་ཆད་དུ་འདྲེན་པར་བསྟན་ཏོ། །
མཐོང་ལམ་བྱང་ཆུབ་ཉེ་བའི་སྦྱོར་བ་ནི། དཔྱིད་དུས་བཟང་ལ་སོགས་ཚིགས་བཅད་གཅིག་གིས་ཏེ། སྦྱོར་ལམ་པའི་རྟོགས་པ་སྡོང་པོ་ལྟ་བུ་ལ་འདས་ལམ་དང་པོར་སྐྱེ་བ་མཐོང་ལམ་གྱི་ཡེ་ཤེས་ལོ་མ་ལྟ་བུ་ལྷགས་པར་གྱུར་བ་ན། བྱང་ཆུབ་ལམ་གྱི་ཡལ་ག་རྣམས་ལམ་རིང་པོར་མི་ཐོགས་པར་ཡོན་ཏན་གྱི་ལོ་འདབ་དང་འབྲས་བུ་མེ་ཏོག་རྣམས་ཤིན་ཏུ་རྒྱ་ཆེན་པོར་སྐྱེ་ཞིང་འཕེལ་བར་འགྱུར་བར་བསྟན་ཏོ། །ས་གཉིས་པ་ནས་བདུན་པའི་བར་གྱི་སྦྱོར་བ་བྱང་ཆུབ་མྱུར་དུ་ཐོབ་པ་ནི། དཔེར་ན་བུད་མེད་སྦྲུམ་གང་སོགས་ཚིགས་བཅད་གཅིག་གིས་བསྟན་ཏེ། དཔེ་སྔ་མ་སྡོང་པོས་འབྲས་བུ་རིམ་གྱིས་འབྱིན་པ་ལས་མྱུར་བར། བཙའ་བའི་དུས་སུ་བབ་པ་ན་ཡུན་མ་འགྱང་པར་བཙའ་ངེས་པ་ལྟར་མ་དག་པའི་ས་བདུན་པོའི་དྲི་མ་མངལ་སྦུབས་དང་འདྲ་བ་བྲལ་ནས། དག་སའི་ཡེ་ཤེས་དངོས་སུ་སྣང་ཞིང་མྱུར་དུ་འཚང་རྒྱ་བར་འགྱུར་བའོ། །དག་སའི་སྦྱོར་བ་རྣམས་ཐུན་མོང་དུ་སྟོན་པ། ཤེས་རབ་ཕ་རོལ་ཕྱིན་མཆོག་སྤྱོད་ཆེ་སོགས་ཚིགས་བཅད་གཅིག་གིས་ཏེ། འཕེལ་འགྲིབ་མེད་པ་དང༌། ཆོས་ཆོས་མིན་མི་མཐོང་བ་དང༌། གཞལ་མེད་ཀྱི་ཆོས་དབྱིངས་ཙམ་དུ་ཞེན་པས་མི་མཐོང་བ་གསུམ་བསྟན་པས་གཟུགས་སོགས་ཀྱི་མཚན་མ་དང་ངོ་བོར་མི་རྟོག་པ་དོན་གྱིས་བསྟན། མྱ་ངན་འདས་ལ་མི་རེག་དེ་ནི་ཤེས་རབ་གནས་ཞེས་པས། གཞན་དོན་དུ་ཆོས་འཁོར་བསྐོར་ནས་འབྲས་བུ་རིན་ཆེན་སྦྱིན་པར་བྱེད་པ་དང༌། མཚན་འཛིན་ཕྲ་མོའང་དག་པའི་ཡེ་ཤེས་ཡིན་པར་ཤུགས་ལ་འཕང་བའི་ཡིན་ཞིང༌། མཚམས་དང་བཅས་པ་ནི་ལོགས་སུ་མ་བསྟན་ཀྱང་རུང་བས་འདིར་མ་གསུངས་སོ། །
སྦྱོར་བའི་ཡོན་ཏན་ནི་རྒྱས་པར་བདུད་ཀྱི་མཐུ་བཅོམ་པ་ལ་སོགས་པ་བཅུ་བཞིར་གསུངས་ཀྱང་འདིར། གང་ཞིག་འདིར་སྤྱོད་སངས་རྒྱས་སོགས་ཚིགས་བཅད་གཅིག་གིས་ཡོན་ཏན་བསྟན་ཏེ། གང་ལའང་མི་རྟོག་པ་སྦྱོར་བའི་ངོ་བོ་ཡིན་ལ། མི་རྟོག་པ་དེའི་བྱིན་རླབས་ཀྱིས་བདུད་ཀྱི་མཐུ་བཅོམ་པ་སོགས་འགལ་རྐྱེན་དང་བྲལ་བ་དང༌། སངས་རྒྱས་ཀྱི་དགོངས་པ། ཡུམ་འཛིན་པ། དགེ་རྩ་ཐུན་མིན་སྐྱེད་པ་སོགས་ཡོན་ཏན་འཕེལ་བ་དང༌། གཞན་ལ་ཆོས་སྟོན་པ་སོགས་རང་གཞན་གྱི་དོན་ལྷུན་གྱིས་གྲུབ་པར་འབྱུང་ཞེས་སོ། །སྤང་བྱ་བདུད་ལས་ནི་ཤེར་ཕྱིན་ལ་སྦྱོར་བའི་བར་ཆད་དུ་གང་གྱུར་པ་རྣམས་ཡིན་ལ།
དེ་ཡང་ཡུམ་རྒྱས་པར་འགལ་རྐྱེན་རང་ལ་གནས་པ་ཉི་ཤུ། རང་གཞན་གང་རུང་ལ་བརྟེན་པའི་མཐུན་རྐྱེན་མ་ཚང་བ་ཉེར་གསུམ། གཞན་ལ་བརྟེན་པའི་འགལ་རྐྱེན་གསུམ་སྟེ་བཞི་བཅུ་རྩ་དྲུག་ཏུ་གསུངས་པ་ལས་སྐབས་འདིར། སྨྲ་བའི་ཟླ་བ་སངས་རྒྱས་སོགས་ནས་དགོངས་པ་མཛད་ཀྱི་བར་གྱིས་བསྟན་ཏེ། དེ་ལ་བདུད་ལས་དངོས། དེ་འབྱུང་བའི་རྒྱུ་མཚན། དེས་མི་ཚུགས་པའི་རྒྱུ་བསྟན་པ་གསུམ་ལས་དང་པོ། སྤོབས་པ་ཐ་དད་རྣམ་པ་དུ་མ་ཞེས་པས། སྤོབས་པ་སྐྱེས་བུ་རབ་དང་ཐེག་ཆེན་ལས་གཡེང་བའི་རྒྱུ་བརྒྱད་དང༌། གཞན་ཡང་རང་གི་རྟོག་པ་ངན་པས་ཤེར་ཕྱིན་འབྲི་བ་དང་འཆད་ཉན་གྱི་ཚོགས་པ་མི་ལྡན་པར་བྱེད་པ་ཐམས་ཅད་བསྟན། འགྲོ་བའི་དོན་མ་བྱས་པར་སོགས་རྐང་པ་གཉིས་ཀྱིས། སྤོབས་པ་མྱུར་བ་དང་འགྲོ་དོན་ལ་མི་དགའ་བ་བསྟན། འདི་བཤད་ཚེ་ན་སོགས་ཤོ་ལོ་ཀ་གཅིག་གིས་ཡུམ་ལས་ཕྱིར་ཕྱོགས་པའི་རྒྱུ་མཚན་འཛིན་པ་དང༌། དེ་ལྟར་མི་ཤེས་སོགས་རྐང་པ་གཉིས་ཀྱིས་རྒྱུ་ལས་ཉམས་པ་དང༌། གླང་པོ་རྙེད་ནས་སོགས་རྐང་པ་གཉིས་ཀྱིས་ལམ་ཐེག་ཆེན་ལས་ཉམས་པ་དང༌། ཟས་མཆོག་རྙེད་ནས་སོགས་རྐང་པ་གཉིས་ཀྱིས་ཤེར་ཕྱིན་གྱི་རོ་མྱོང་བ་ལས་ཉམས་པ་དང༌། འབྲས་བུ་བླ་ན་མེད་པ་སྐུ་གསུམ་ལས་ཉམས་པ་བསྟན། དེ་དག་གིས་རྒྱུ་འབྲས་འབྲལ་ཉམས་དང༌། ཆེད་དུ་བྱ་བ་གསུམ་ལས་ཉམས་པ་དོན་གྱིས་ཤེས་པས་ན་ཐེག་ཆེན་ལས་ཉམས་བྱེད་ཀྱི་རྒྱུ་བདུན་བསྟན་ཏོ། །བསྟི་སྟངས་འདོད་པར་འགྱུར་ཞིང་སོགས་ཚིགས་བཅད་གཅིག་གིས། རང་ཉིད་བསྟི་སྟངས་འདོད་པ་སོགས་ཀྱིས་ཤེར་ཕྱིན་ལ་སྦྱོར་བའི་བར་ཆད་དུ་འགྱུར་བ་ཀུན་བསྡུ་ཞིང་ཆོས་མིན་བྱ་བ་ཞེས་པས་གནས་ངན་ལེན་གྱི་དབང་དུ་བྱས་པ་གསུམ་ཡང་བསྟན་ཏོ། །གང་དག་དེ་ཡི་ཚེ་ན་སོགས་ཚིགས་བཅད་གཅིག་གིས་གཞན་ལ་བརྟེན་པའི་འགལ་རྐྱེན་ཀུན་བསྡུའོ། །
དེ་ཡི་ཚེ་ན་སོགས་ཚིགས་བཅད་གཅིག་གིས་ཆོས་དང་གང་ཟག་གི་བར་དུ་བདུད་ཀྱིས་འབྱེད་པའི་སྦྱོར་བ། ལམ་ལྟར་སྣང་བཅོས་མ་ཉེ་བར་སྒྲུབ་པ་གུས་པའི་ཡུལ་མིན་པ་བདུད་ཀྱི་སྤྲུལ་པ་ལ་དགའ་བ་སྟེ་གཞན་ལ་བརྟེན་པ་གསུམ་སོགས་བར་ཆད་དུ་མ་ཞིག་བསྡུས་ཏེ་བསྟན་པའོ། །གཉིས་པ་བར་ཆད་འབྱུང་བའི་རྒྱུ་མཚན་རིན་ཆེན་རིན་ཐང་མེད་པ་ནས་སྤྲོ་བར་འགྱུར་ཞེས་པའི་བར་གྱིས་བསྟན། གསུམ་པ་མི་ཚུགས་པའི་རྒྱུ་ནི། ཕྱོགས་བཅུའི་སངས་རྒྱས་སོགས་ནས་དགོངས་པ་མཛད་ཅེས་པའི་བར་གྱིས་བསྟན་ཏེ། ཤེར་ཕྱིན་གྱི་དགོངས་དོན་རྙེད་ནས་དེ་དག་ལ་སངས་རྒྱས་ཀྱི་བྱིན་རླབས་འཇུག་པ་ཆོས་ཉིད་ཡིན་པས་བདུད་ཀྱི་གླགས་མི་རྙེད་དོ། །དེས་ན་ཤེར་ཕྱིན་གྱི་དོན་མ་རྙེད་ཚུན་ཆད་དུ་ཤེར་ཕྱིན་མི་རྙེད་པར་བྱ་བའི་ཕྱིར་བདུད་ཀྱི་ལས་འབྱུང་བ་ཡིན་ནོ་ཞེས་སོ། །ཤེས་པར་བྱ་བ་མཚན་ཉིད་ལ་སྤྱིར་ཤེས་མཚན་སོགས་བཞི་དང༌། ཤེས་མཚན་ལའང་གཞི་ཤེས་ལམ་ཤེས་རྣམ་མཁྱེན་གྱི་ཤེས་མཚན་གསུམ་དུ་ཡོད་པའི། དང་པོ་གཞི་ཤེས་ཀྱི་ཤེས་མཚན་ནི་རྒྱས་པར་བཅུ་དྲུག་ཏུ་གསུངས་ཏེ། གཞི་ཤེས་ཀྱི་ཡུམ་ལ་བརྟེན་ནས་དེ་བཞིན་གཤེགས་པར་འབྱུང་བར་ཤེས་པ་སོགས་ཏེ། དེ་ཡང་མཁྱེན་པ་གསུམ་པོས་ཀྱང་རང་ཡུལ་དེ་དག་ཐམས་ཅད་སྐྱེ་མེད་མཉམ་པར་ཤེས་པ་ལ་འདྲ་ཞིང་ཁྱད་མེད་ཀྱང༌། གཞི་ཤེས་ནི་གཞི་ཕུང་ཁམས་སྐྱེ་མཆེད་ཀྱི་དེ་བཞིན་ཉིད་རྟོགས་པ་དང༌། ལམ་ཤེས་ཀྱིས་ལམ་དང༌། རྣམ་མཁྱེན་གྱིས་ཤེས་བྱའི་རྣམ་པ་ཐམས་ཅད་སྐྱེ་མེད་དུ་གཟིགས་པའི་ལྡོག་ཆ་ནས་བསྟན་པས། གཞི་ཤེས་ལས་སེམས་ཆགས་བཅས་སོགས་གཞི་ཡི་ཆོས་དང༌། ལམ་ཤེས་ལས་རྣམ་ཐར་སྒོ་གསུམ་སོགས་ལམ་གྱི་ཆོས་དང༌། རྣམ་མཁྱེན་ལས་མཁྱེན་པ་དེའི་ཐུན་མོང་མིན་པའི་ཡུལ་གནས་དང་གུས་པར་བྱ་བ་སོགས་འབྲས་བུ་མི་སློབ་པའི་མཁྱེན་ཚུལ་སྟོན་ཅིང༌། ཡུལ་དེ་དང་དེ་རྣམས་ཤེས་པའི་སྒོ་ནས་གཞི་ཤེས་པ་ལ་སོགས་པར་མཚོན་ཏེ། སྔོན་པོ་ཤེས་པ་ལ་སྔོ་འཛིན་ཤེས་པ་ཞེས་ཡུལ་སྔོན་པོས་མཚོན་ནས་ཡུལ་ཅན་སྟོན་པ་བཞིན་ནོ། །
དེ་བཞིན་དུ་བྱེད་མཚན་ཀྱང་ཤེས་པར་བྱ་སྟེ་ཡུལ་ཅན་དེ་བྱེད་ལས་དེས་མཚོན་ནས་ཤེས་པར་བྱ་བ་གདུང་འདེགས་ཀྱི་དོན་བྱེད་པ་ལས་ཀ་བ་ཉིད་དུ་མཚོན་པ་བཞིན་ནོ། །ཁྱད་མཚན་ཀྱང་རྟག་པ་ལས་ལོག་པས་མི་རྟག་པར་མཚོན་པ་ལྟར། ལམ་གཞན་ལས་ཁྱད་པར་འཕགས་ཆོས་དེ་ཉིད་ཀྱིས་དེ་མཚོན་པ་ཡིན་ལ། ངོ་བོ་ཉིད་མཚན་ནི་གཞན་སྔ་མ་གསུམ་པོ་ལ་ལྟོས་ནས་མཚོན་བྱའང་ཡིན་ལ། རང་གི་དོན་ལྡོག་ལྟ་བུ་ཡིན་པས་མཚན་ཉིད་ཀྱང་ཡིན་ཏེ་ལྟོ་ལྡིར་བ་ལས་བུམ་པར་མཚོན་པ་བཞིན་ནོ། །དེས་ན་ཆོས་གང་ཞིག་ཐ་སྙད་ཤེས་བརྗོད་ཀྱི་ཡུལ་དུ་བུམ་པ་སོགས་སུ་བཞག་པའི་མཚོན་བྱ་དེ་འཇོག་བྱེད་དོན་གྱི་ལྡོག་པ་ནི་མཚན་ཉིད་ཅེས་ཡོངས་སུ་གྲགས་པ་ཡིན་ལ། འཇོག་བྱེད་དེ་ནི་དབྱིབས་དང་ཁ་དོག་རེག་བྱ་སོགས་ངོ་བོའམ། དེའི་ཡོན་ཏན་ནམ་བྱེད་ལས་ལྟ་བུ་ཅི་རིགས་པ་ལས་དེར་བཞག་པའམ་བཏགས་པ་ཡིན་པ་བཞིན་དུ་འདིར་ཡང་དེ་ལྟར་མཚན་ཉིད་བཞིའི་སྒོ་ནས་མཚོན་བྱ་མཁྱེན་གསུམ་ཤེས་པར་བྱེད་པའོ། །
དེ་ལ་གཞི་ཤེས་ལྟ་བུའི་ཤེས་པར་བྱ་བ་མང་ཡང་གལ་ཆེ་བ་བསྡུས་ཏེ་བཅུ་དྲུག་ཏུ་བསྟན་པས་གཞན་ཡང་ཤེས་པར་བྱ་དགོས་པས། ཐོག་མར་གཞི་ཤེས་ཀྱི་ཤེས་མཚན་ནི། གང་དག་འདས་དང་སོགས་ཚིགས་བཅད་གཉིས་ཀྱིས་ཏེ། རྐང་པ་དང་པོ་གཉིས་ཀྱིས་དེ་བཞིན་གཤེགས་པ་འབྱུང་བ་ཤེས་པ་བསྟན་ཏེ་གང་ལས་ན་ཡུམ་ལས་འབྱུང་བར་ཤེས་པའོ། །འཇིག་རྟེན་ཏེ་ཕུང་པོ་ལྔ་ཐ་སྙད་དུ་མ་ནོར་བར་ཤེས་ཤིང་དོན་དམ་པར་འཇིག་པ་མེད་པའི་རང་བཞིན་དུ་སྟོན། གང་གིས་སྟོན་ན་རྒྱལ་བ་རྣམས་ཀྱི་ཡུམ་འདིས་སྟོན། སེམས་ཅན་གཞན་གྱི་སེམས་ཀྱི་སྤྱོད་པ་ཞེས་པས་སྤྱི་དང་བྱེ་བྲག་ཏུ་སེམས་ནང་དུ་བསྡུས་ཀྱང༌། ཕྱིར་གཡེང་བ་གཉིས་དང༌། ཆགས་སྡང་རྨོངས་གསུམ་བཅས་པ་དང༌། ཆགས་སོགས་དང་བྲལ་བའི་སོགས་སེམས་དང༌། གཡོ་བཀྲམ་འདུ་བ་བཅུམ་པའི་སེམས་སུ་གྱུར་པ་རྣམས་ཇི་བཞིན་མཁྱེན་པ་ནི་ཐ་སྙད་དུ་མཁྱེན་པ་དང༌། དེའི་ཤུགས་ཀྱིས་སྤྱོད་མཁན་སེམས་དེ་ཡང་ཡུལ་ཀུན་ལ་ཁྱད་པར་བྱེད་པས་ཆེན་པོར་གྱུར་པ། འཇུག་ཡུལ་ངེས་པ་མེད་པའི་ཚད་མེད་པ། དཔེ་འམ་ངོ་བོས་དབང་པོ་ལ་བསྟན་དུ་མེད་པ་རྣམས་ཀྱང་གཟུང་ངོ༌། །དོན་དམ་པར་འཇིག་རྟེན་དེ་བཞིན་ཉིད་དང་སོགས་ཀྱིས། བསྡུས་གཡེང་གི་སེམས་ཀྱང་དེ་བཞིན་ཉིད་ཀྱི་ངོ་བོས་མི་ཟད་པ་དང༌། སེམས་ཆོས་ཀྱི་དབྱིངས་ཀྱི་ངོ་བོས་ཚད་མེད་པའི་རྒྱ་ཆེན་པོར་གྱུར་པ་དང༌། སེམས་ལ་ངོ་བོ་མེད་པས་སྤྱན་ལྔས་ཀྱང་བལྟར་མེད་པ་དང༌། ཐ་སྙད་དུ་གཡོ་བ་ལ་སོགས་པའི་སེམས་ཀྱང་དེ་བཞིན་ཉིད་ལས་མ་འདས་པའི་ངོ་བོར་ཤེས་པ་རྣམས་བསྟན་ལ། དེ་ལྟར་ཐ་སྙད་མཁྱེན་ཚུལ་དང་དོན་དམ་མཁྱེན་ཚུལ་དེ་གཞི་ཐམས་ཅད་བདེན་གཉིས་རོ་མཉམ་དུ་མཁྱེན་པའི་གཞི་ཤེས་པའི་ཤེར་ཕྱིན་གྱི་མཁྱེན་པ་ལས་འོང་བ་ཡིན་ནོ། །
དེས་ན་ཐ་སྙད་དུ་ཐུབ་པས་དེ་བཞིན་ཉིད་མངོན་སུམ་རྟོགས་ནས་གཞན་ལ་བསྟན་པར་ཤེས་པའང་དོན་གྱིས་འཕང་ངོ༌། །མཚན་ཉིད་འདི་དག་གདུལ་བྱ་ཉེ་བའི་བསམ་ངོ་ལ་དགོངས་པའི་ཕྱིར་གྲངས་ངེས་མེད་པར་གཞུང་ཁ་ཅིག་ཏུ་བཤད་ཀྱང༌། གདུལ་བྱ་ཉེ་བའི་བསམ་ངོར་བཅུ་དྲུག་པོ་འདི་ཙམ་དུ་བསྟན་ཀྱང༌། འདི་ལས་བསྡུས་ན་སེམས་ཅན་གྱི་ཕུང་ལྔ་དང་ཁྱད་པར་དུ་སེམས་ཀྱི་སྤྱོད་པ་རྣམས་མ་འདྲེས་པར་ཐ་སྙད་དུ་གཟིགས་པ་དང༌། དོན་དམ་རང་བཞིན་མེད་པར་གཟིགས་པ་ཙམ་ལའང་འདུ་ཞིང༌། རྒྱས་པར་ཕྱེ་ན་ཚད་མེད་པ་སྙེད་དུ་འགྱུར་ཡང༌། འདིར་བཅུ་དྲུག་ཏུ་བསྟན་པ་དེ་དག་འཇིག་རྟེན་གྱི་ཕུང་ལྔ་སྤྱི་དང་ཁྱད་པར་སེམས་ཀྱི་སྤྱོད་པ་བྱེ་བྲག་ཆགས་བཅས་ལ་སོགས་པར་ཤེས་པ་འདི་དག་གདུལ་བྱའི་དོན་སྒྲུབ་པ་ལ་ཤེས་པར་བྱ་བ་གལ་ཆེ་བས་འདིས་ཤེས་པར་བྱ་བ་གཞན་ཀུན་དོན་གྱིས་བསྡུས་པས་ན། བཅུ་དྲུག་ཏུ་གསུངས་པ་ལ་རྒྱུ་མཚན་མེད་པ་མ་ཡིན་པའི་གོ་ཚུལ་འདི་ལྟ་བུ་སྐབས་གཞན་རྣམས་སུ་འང་ཤེས་པར་བྱའོ། །
ལམ་ཤེས་ཀྱི་ཤེས་མཚན་རྒྱས་པར་བཅུ་དྲུག་ཏུ་གསུངས་ཏེ། སྟོང་ཉིད་དང་མཚན་མེད་དང་སྨོན་མེད་དང་སྐྱེ་མེད་དང་འགག་མེད་དང་ཀུན་ཉོན་མེད་པ་དང་རྣམ་བྱང་མེད་པ་དང༌། བླང་དོར་གྱི་དངོས་པོར་མེད་པ་དང༌། མྱ་ངན་འདས་པའི་ངོ་བོ་ཉིད་དང༌། གནས་པའི་རྟེན་མེད་པ་དང༌། དེ་བཞིན་ཉིད་ནམ་མཁའི་མཚན་ཉིད་དང༌། ཆོས་ཉིད་རྣམ་པར་འཁྲུགས་པ་མེད་པ་དང༌། འདུ་མི་བྱེད་པ་དང༌། རྣམ་པར་མི་རྟོག་པ་དང༌། རབ་ཏུ་དབྱེ་བ་མེད་པ་དང༌། མཚན་ཉིད་མེད་པ་སྟེ་ལྡོག་ཆ་བཅུ་དྲུག་ནས་བསྟན་པའི་དོན་དེ་བཞིན་ཉིད་དེ་ལམ་ཤེས་ཀྱིས་ཤེས་པ་ཡིན་པར་གསུངས་ལ། སྐབས་འདིར་ནི། མཁས་པ་འཇིག་རྟེན་སོགས་ཚིགས་བཅད་གཅིག་གིས། སངས་རྒྱས་རྣམས་བྱོན་ཡང་རུང་མ་བྱོན་ཡང་རུང་ཆོས་རྣམས་ཀྱི་གཤིས་སམ་ཆོས་ཉིད་འདི་ནི་སུས་ཀྱང་བསྒྱུར་དུ་མི་བཏུབ་པས་འཁྲུགས་པ་མེད་པ་དང༌། རང་བཞིན་གྱིས་མྱ་ངན་ལས་འདས་པ་དང་ནམ་མཁའ་ལྟ་བུའི་ངོ་བོ་ཡིན་ལ། བྱང་ཆུབ་སེམས་དཔའ་རྣམས་ཀྱིས་དེ་ལྟ་བུའི་ཆོས་ཉིད་བྱར་མེད་དམ་བཅོས་མིན་གྱི་དོན་རིག་པ་ན། དགག་བྱ་རྒྱུ་འབྲས་ངོ་བོར་གྲུབ་པ་དང༌། སྐྱེ་བ་ལ་སོགས་པ་བཅུ་གསུམ་པོས་ཁྱད་པར་བྱར་མེད་པའི་དོན་ལ་མཉམ་པར་བཞག་པས་ཆོས་ཀུན་གྱི་དེ་བཞིན་ཉིད་དང་དགོངས་པ་རོ་མཉམ་དུ་གྱུར་པ་ལ་དེ་བཞིན་ཉིད་དུ་གཤེགས་པ་ཞེས་མཚན་གསོལ་བ་ཡིན་ནོ། །ཞེས་སོ། །
རྣམ་མཁྱེན་གྱི་ཤེས་མཚན་ཀྱང་རྒྱས་པར་བཅུ་དྲུག་ཏུ་གསུངས་ཏེ། སངས་རྒྱས་དེས་ཉིད་ཀྱི་ཐུན་མོང་མིན་པའི་ཆོས་འབྲས་ཡུམ་རྣམ་པ་ཐམས་ཅད་མཁྱེན་པའི་ཤེར་ཕྱིན་ལ་བརྟེན་ནས་སྲིད་ཞི་མཉམ་པ་ཉིད་དུ་གནས་པ་དང༌། ཡུམ་དེ་ལ་གུས་པར་བྱ་བ་དང༌། བཀའ་བཞིན་བསྒྲུབ་པས་བླ་མ་ཉིད་དུ་བྱེད་པ་དང༌། ཡོན་ཏན་བརྗོད་པ་སོགས་ཀྱིས་མཉེས་པར་སྒྲུབ་པ་དང༌། མེ་ཏོག་གཏོར་བ་དང་སྒྲུབ་པ་སོགས་ཀྱི་སྒོ་ནས་མཆོད་པ་དང༌། དོན་དམ་པར་དེ་ལྟར་བྱེད་པ་མེད་པར་མཁྱེན་པ་དང༌། རྣམ་མཁྱེན་དེས་ཡུལ་བདེན་གཉིས་ཀྱིས་བསྡུས་པ་ཀུན་ལ་ཐོགས་པ་མེད་པར་འཇུག་པར་མཁྱེན་པ་དང༌། འཇིག་རྟེན་པས་མ་མཐོང་བའི་ཆོས་ཉིད་ཟབ་མོ་སྟོན་པར་མཛད་པའམ།
ཡང་ན་གཟུགས་སོགས་མཐའ་གང་དུ་མ་མཐོང་བ་དེ་ཉིད་དོན་དམ་མཐོང་བ་ཞེས་སྟོན་པར་མཛད་པ་དང༌། འཇིག་རྟེན་ཏེ་ཕུང་པོ་ལྔ་ཉིད་སྟོང་པ་ཉིད་ཀྱི་རྣམ་པར་སྟོན་པར་མཛད་པ་དང༌། དེ་ཡང་གདུལ་བྱ་འཁོར་དུ་འདུས་པ་ལ་བརྗོད་ཅིང་ཐོས་པར་མཛད་པ་དང༌། ཐོས་པའི་དོན་བསམ་པས་ཤེས་ནས་རྒྱུད་སྨིན་པར་མཛད་པ་དང༌། བསམ་པས་ངེས་པ་རྙེད་པའི་དོན་བསྒོམས་ནས་མངོན་སུམ་རྟོགས་ཏེ་རྒྱུད་གྲོལ་བར་མཛད་པ་དང༌། ཆོས་ཉིད་ཀྱི་ངོ་བོ་འཇིག་རྟེན་པའི་རྟོག་དཔྱོད་ཀྱི་ཡུལ་ལས་འདས་པས་བསམ་གྱིས་མི་ཁྱབ་པར་སྟོན་པར་མཛད་པ་དང༌། ཆོས་ཐམས་ཅད་རང་བཞིན་གྱིས་མྱ་ངན་ལས་འདས་པ་ཞི་བ་ཉིད་དུ་སྟོན་པར་མཛད་པའམ།
ཡང་ན་ཆོས་ཉིད་དེ་ལ་ཡུལ་ཅན་གྱི་སྤྲོས་པ་ཞི་བ་ཉིད་དུ་སྟོན་པ་དང༌། ཟག་པ་དང་བཅས་པའི་འཇིག་རྟེན་གྱི་ཕུང་པོ་ལྔ་འགོག་པའི་ཚུལ་སྟོན་པ་དང༌། དེ་ལ་ཕ་རོལ་ཚུར་རོལ་དང་བླང་དོར་གྱི་འདུ་ཤེས་འགོག་པ་སྟེ། དོན་གཉིས་ཕུན་ཚོགས་ཀྱི་འབྲས་བུ་བཅུ་དྲུག་པོ་དེ་རྣམ་མཁྱེན་ཉིད་ལས་འབྱུང་སྟེ། རྣམ་མཁྱེན་དང་ལྡན་པས་དེ་ལྟར་མཁྱེན་པར་གྱུར་ལ། དེ་སྐྱེད་པའི་ནུས་པ་རྣམ་མཁྱེན་གྱི་སྦྱོར་བ་ལ་ཡོད་པས་སྦྱོར་བའི་ཤེས་མཚན་དུའང་འགྲོ་ཞིང༌། རྣམ་མཁྱེན་གྱི་ཤེས་མཚན་འདི་མི་ལྡན་རྣམ་གཅོད་ཀྱིས་ཚུལ་གྱིས་རྣམ་མཁྱེན་གྱི་སྦྱོར་བ་ལ་བསྒྲུབས་པས་དེ་རྣམ་མཁྱེན་སྐྱེད་བྱེད་དུ་མཚོན་ཀྱང༌། དེ་ཁོ་ནས་སྐྱེད་དོ་ཞེས་གཞན་ལྡན་རྣམ་གཅོད་དུ་མ་བྱས་པས། ལམ་ཤེས་ལ་ཁྱད་མཚན་བཤད་པས་འབྲས་བུ་རྣམ་མཁྱེན་ལ་ཤུགས་ཀྱིས་རྟོགས་པ་དང་གཞི་ཤེས་ལའང་ཉན་རང་གི་དེ་ལས་འཕགས་པར་དོན་གྱིས་ཤེས་པ་འཕང་ངོ༌། །
སྐབས་འདིར་ཤེས་རབ་ཕ་རོལ་ཕྱིན་པ་དགའ་ཚལ་སོགས་ནས་ཆོས་ཀྱང་རབ་ཏུ་སྟོན་ཞེས་པའི་བར་གྱིས་བསྟན་ཏེ། སངས་རྒྱས་ཀྱི་གནས་པ་འབྲས་དུས་ཀྱི་ཤེར་ཕྱིན་ཡོན་ཏན་མཐའ་དག་གི་འབྱུང་གནས་དགའ་བའི་ཚལ་ལྟ་བུ་ལ་བརྟེན་ནས་བདེ་བར་གནས་པ་དངོས་སུ་བསྟན་ཞིང༌། དེའི་ཤུགས་ལ་གུས་པར་བྱ་བ། བླ་མར་བྱ་བ་མཉེས་པར་བྱ་བ། མཆོད་པར་བྱ་བ། དོན་དམ་པར་དེ་རྣམས་བྱ་བ་མེད་པ་རྣམས་འཕང༌། རྐང་པ་ཕྱི་མ་གསུམ་གྱིས་བསྟན་བྱ་དེ་ཁོ་ན་ཉིད་ཞི་བ་བསམ་གྱིས་མི་ཁྱབ་པ་ཉིད་གདུལ་བྱ་རྣམས་ལ་བརྗོད་པ་དང་ཤེས་པ་དང་མངོན་སུམ་དུ་བྱ་བའི་ཚུལ་གྱིས་བསྟན་ནས་འཁོར་བ་ལས་བསྒྲལ་ཡང༌། སྟོན་པ་པོ་དེ་དག་ནམ་ཡང་སེམས་ཅན་དང་འཁོར་བ་ལ་སོགས་པའི་འདུ་ཤེས་སུ་མི་འགྱུར་ཞེས་འདུ་ཤེས་འགོག་པ་བསྟན། དཔེར་ན་སེང་གེ་སོགས་ཚིགས་བཅད་གཅིག་གིས་ལྟ་བའི་རི་སུལ་ལ་བརྟེན་པའི་མུ་སྟེགས་རི་དྭགས་ཀྱི་ཚོགས་སྐྲག་པར་མཛད་པ་སྟོང་ཉིད་སེང་གེའི་ང་རོ་ནི། མི་ཡི་སེང་གེ་སངས་རྒྱས་ཀྱིས་འཇིག་རྟེན་འདིར་བསྒྲགས་པར་མཛད་དོ་ཞེས་པས་སྟོང་ཉིད་སྟོན་པར་མཛད་པ་བསྟན། དཔེར་ན་ནམ་མཁར་གནས་པ་སོགས་ཚིགས་བཅད་གཅིག་གིས་སྲིད་པའི་ཆུ་ཀླུང་སྐེམས་ཞེས་པས་འཇིག་རྟེན་འགོག་པ་དང༌། ཆོས་ཀྱང་རབ་ཏུ་སྟོན་ཞེས་པས་ཀུན་ཏུ་འཇུག་མཁྱེན་གྱི་སྒོ་ནས་ཆོས་སྟོན་པ་བསྟན་ཏེ། དེས་མ་མཐོང་སྟོན་པའང་བསྡུས་སོ། །ཁྱད་མཚན་ལ་རྒྱས་པར་བཅུ་དྲུག་ལས་འདིར་དང་པོ་བཞི་དངོས་སུ་བསྟན་པས་ཕྱི་མ་གསུམ་གསུམ་དོན་གྱིས་འཕང་སྟེ། དང་པོ་སྡུག་བསྔལ་ཆོས་བཟོད་ཀྱི་ཡེ་ཤེས་མཚོན་པ་བསམ་གྱིས་མི་ཁྱབ་པ་ནི། གཟུགས་རྣམ་མི་མཐོང་སོགས་དོན་དང་དཔེའི་ཚིགས་བཅད་གཉིས་ཏེ། སྡུག་བདེན་གྱི་མཚན་གཞི་གཟུགས་སོགས་དོན་དམ་པར་མི་མཐོང་བས་ནམ་མཁའ་ལྟར་བསམ་གྱིས་མི་ཁྱབ་པའོ། །
དེ་ལྟར་བསམ་གྱིས་མི་ཁྱབ་པའི་ངོ་བོ་དེ་དཔེ་གང་དང་ཡང་མི་མཉམ་པ་དང༌། ཚད་མས་གཞལ་བ་ལས་འདས་པ་དང༌། གྲངས་ཀྱིས་བགྲང་བ་ལས་ཡང་དག་པར་འདས་པར་དོན་གྱིས་ཤེས་སོ། །ཀུན་འབྱུང་བདེན་པ་མཐོང་བའི་ཡེ་ཤེས་བཞི་ལས། སྐབས་འདིར་འཕགས་པ་ཀུན་སྡུག་དང༌། ཤེས་མྱུར་གཉིས་དངོས་སུ་བསྟན་པས་གཞན་གཉིས་ཤུགས་ལས་ཤེས་ཏེ་བཤད་མ་ཐག་པའི་ལམ་དེ་ལྟ་བུ་ནི་ཕྲ་ཞིང་མཛངས་པའི་བློ་ལྡན་མཁས་པ་བྱང་ཆུབ་སེམས་དཔའ་རྣམས་ཀྱིས་རིག་པར་བྱ་བ་དང༌། ཉན་ཐོས་སོགས་ཀྱི་སྤྱོད་ཡུལ་དུ་མ་གྱུར་པའི་ཐུན་མོང་མིན་པའི་ཡེ་ཤེས་ཡིན་པར་དོན་གྱིས་ཤེས་སོ། །
དེ་ལ་འཕགས་པ་ཀུན་གྱི་སྤངས་རྟོགས་སྡུད་པར་སྟོན་པའི་མདོ་ལ་སྡུད་བྱེད་ཀྱི་ངོས་ནས་བསྟན་པ་དང༌། ཇི་ལྟར་སྡུད་ཚུལ་བསྟན་པ་གཉིས་ལས་དང་པོ། བློན་པོའི་དཔེས་བསྟན་ཏེ། རྒྱལ་པོ་བཏང་སྙོམས་སོགས་ཚིགས་བཅད་གཅིག་དང༌། གཉིས་པ་རྒྱལ་པོའི་དཔེས་བསྟན་པ། རྒྱལ་པོ་གྲོང་དུ་སོགས་ཚིགས་བཅད་གཅིག་གིས་བསྟན་ཏོ། །ཐེག་ཆེན་གྱི་རྟོགས་རིགས་སུ་གནས་པའི་ཤེར་ཕྱིན་དང་མ་བྲལ་བས་དོན་ཇི་ལྟ་བ་བཞིན་རྟོགས་པ་ལ་མངོན་ཤེས་མྱུར་བས་བྱང་ཆུབ་མངོན་དུ་བྱེད་པའི་མདོ་ལ་མདོར་བསྟན་རྒྱས་བཤད་གཉིས། དང་པོ་གང་ལ་བདེ་གཤེགས་སོགས་ཚིགས་བཅད་གཅིག །གཉིས་པ་ལ་དཔེ་དོན་གྱི་སྒོ་ནས་ཚིགས་བཅད་གསུམ་སྟེ། དཔེར་ན་རྒྱ་མཚོར་འཇུག་པའི་སོགས་སོ། །འགོག་བདེན་མཐོང་བའི་ཡེ་ཤེས་བཞི་ལས། འདིར་ལམ་སྒྲུབ་པ་དང་འབྲས་བུ་འགྲུབ་པ་གཉིས་བསྟན་པས། ལམ་དེས་དམིགས་ཡུལ་དེ་བཞིན་ཉིད་དང༌། དེ་ཡང་བྲི་གང་མེད་པས་ཁྱད་པར་དུ་བྱས་པ་ཡིན་པར་དོན་གྱིས་ཤེས་ཏེ་གོང་དུ་བསམ་གྱིས་མི་ཁྱབ་པར་བསྟན་པ་སོགས་དང་གནད་གཅིག་གོ །དེ་ལ་དང་པོ་ལ་དཔེ་དོན་གཉིས་ཏེ། དཔེར་ན་ལ་ལས་རྫ་སོ་མ་བཏང་སོགས་ཚིགས་བཅད་གཉིས་སོ། །
དེ་ཡང་ཐབས་ཤེས་ཁྱད་པར་ཅན་ཟུང་དུ་འབྲེལ་བའི་ལམ་ནི་མི་གནས་པའི་མྱང་འདས་སྒྲུབ་པར་བྱེད་པ་ཡིན་གྱི་གཞན་ནི་དེ་ལྟ་མ་ཡིན་ནོ་ཞེས་བསྟན་པར་རིག་པར་བྱའོ། །གཉིས་པ་འབྲས་བུ་བྱང་ཆུབ་ཆེན་པོ་ཡང་དག་པར་འགྲུབ་པ་ནི་དཔེ་དོན་གཉིས་ཀྱིས་བསྟན་ཏེ། དཔེར་ན་བཅོས་ལེགས་སོགས་ཚིགས་བཅད་གཉིས་སོ། །དེ་ཡང་མཐའ་གཉིས་ལ་མི་གནས་པའི་ཤེར་ཕྱིན་དང་མ་བྲལ་བའི་མཐུས་མཐར་ཐུག་གི་འབྲས་བུ་ཐོབ་པའི་བར་དུ་ཆུད་མི་ཟ་བར། འབྲས་བུའི་སར་ངེས་པར་འབྱིན་པར་བྱས་ནས་ཇི་ལྟར་ཐུགས་བསྐྱེད་པ་ལྟར་འགྲུབ་ཅེས་སོ། །ལམ་བདེན་རྟོགས་པའི་ཡེ་ཤེས་བཞི་ཀ་འདིར་ཡང་གསུངས་ཏེ། དེ་ཡང་དཔེའི་སྒོ་ནས་སྤྱིར་བསྟན་པ་ནི། ལོ་བརྒྱ་ཉི་ཤུ་ལོན་སོགས་ཤླཽ་ཀ་གཉིས་ཏེ། ལམ་ལས་མི་ཉམས་པ་ཕྱི་ནང་གི་ཡོངས་འཛིན་ལ་རག་ལས་པའི་དཔེའོ། །དོན་ནི་བྱང་ཆུབ་སེམས་དཔའ་དང་པོའི་སོགས་ནས་དེ་སྐད་བསྟན་པར་བྱ་ཞེས་པའི་བར་གྱིས་བསྟན་ཏེ། བྱང་ཆུབ་སེམས་དཔའ་དང་པོའི་ལས་ཀྱི་སོགས་ཚིགས་བཅད་གཅིག་གི་རྐང་པ་དང་པོ་གསུམ་གྱིས་རྟེན་བསྟན་ཏེ། ལྷག་པའི་བསམ་པས་བླ་མེད་བྱང་ཆུབ་ལ་དམིགས་པ་པོ་རྟེན་གྱི་གང་ཟག་བསྟན། དེ་རྗེས་རྐང་པ་ལྔས་ཕྱི་ནང་གི་ཡོངས་འཛིན་བསྟན། སྦྱིན་དང་ཚུལ་ཁྲིམས་སོགས་ནས་བསྔོ་བར་གྱིས་ཞེས་པའི་བར་གྱིས་ལམ་གྱི་རྣམ་པ་མཐའ་དག་ཚང་བར་བསྟན། དེ་རྗེས་རྐང་པ་གཉིས་ཀྱིས་ལམ་ལ་མཆོག་འཛིན་དང་མངོན་ཞེན་གྱིས་རོ་མྱང་མེད་པ་བསྟན་ཏོ། །མདོ་རྒྱས་བསྡུས་ཀྱི་དཔེ་སྟོན་པའི་སྐབས་འགའ་ཞིག་ཕན་ཚུན་བསྣོལ་ནའང་དོན་མི་འགལ་བར་ཤེས་པར་བྱའོ། །
དེ་ཡང་ཁྱད་མཚན་བཅུ་དྲུག་པོ་འདི་དག་ནི་ཡུལ་བསམ་གྱིས་མི་ཁྱབ་པ་ལ་སོགས་པས་ཁྱད་པར་དུ་བྱས་པ་དེ་བཞིན་ཉིད་ལ་ཡང་དག་པར་དམིགས་པའི་ཡུལ་ཅན་ཡིན་པས་ཐེག་གསུམ་གྱི་སྤངས་རྟོགས་ཀུན་སྡུད་པ་སོགས་དམན་ལམ་ལས་ཆེས་འཕགས་པར་གྲུབ་པ་ཡིན་ནོ། །བྱེད་མཚན་ལ་རྒྱས་པར་བཅུ་གཅིག་སྟེ། གཞི་ཤེས་ཀྱི་བྱེད་པ་གསུམ་ནི། གནས་སྐབས་མངོན་མཐོའི་བདེ་བ་བྱེད་པ་དང༌། མཐར་ཐུག་ངེས་ལེགས་ཀྱི་ཕན་པ་བྱེད་པ་དང༌། མྱང་འདས་ལ་འགོད་པའི་སྒོ་ནས་སྡུག་བསྔལ་མཐའ་དག་ལས་གཏན་དུ་སྐྱོབ་པ་སྟེ་ཕན་བདེ་སྐྱོབ་གསུམ་བྱེད་པ་ནི། གཞི་ཕུང་སོགས་ལྡན་པའི་སེམས་ཅན་ལ་བྱེད་ལས་དེ་དག་འཇུག་པའི་ལྡོག་ཆ་ནས་སོ། །ལམ་ཤེས་སྦྱོར་བའི་བྱེད་མཚན་བདུན་ནི། སྐྱེ་འགག་མེད་པར་རྟོགས་པའི་ལམ་གྱིས་གནས་ཀྱི་བྱ་བ་བྱེད་དེ་དངོས་པོར་འཛིན་པའི་རྒྱུས་སྡུག་བསྔལ་བའི་སེམས་ཅན་རྣམས་ལ་དབུགས་འབྱིན་པའི་གནས་སུ་གྱུར་པའི་ཕྱིར་རོ། །མཚན་མའི་རྟོག་པས་ཟིན་ཅིང་མནར་བ་རྣམས་ལ་བླང་དོར་མེད་པར་རྟོགས་པའི་ལམ་གྱིས་དཔུང་གཉེན་བྱེད་པ་དང༌། རྟག་ཆད་སྲིད་ཞིའི་མཐའ་འགོག་པས་ཆུ་བོའི་དབུས་ཀྱི་གླིང་ལྟ་བུའི་བྱ་བ་བྱེད་པ་དང༌། གནས་སྐབས་དང་མཐར་ཐུག་གི་དོན་གཉིས་གྲུབ་པའི་སྐམ་སར་ཡོངས་སུ་འདྲེན་པར་བྱེད་པ་དང༌། དམིགས་པ་མེད་པས་གཞན་དོན་རྩོལ་མེད་ལྷུན་གྱིས་གྲུབ་པར་བྱེད་པ་དང༌། གཞན་དོན་དུ་ཐེག་པ་གསུམ་གྱིས་ངེས་པར་འབྱུང་ཡང་རང་དོན་དུ་དེའི་འབྲས་བུ་མངོན་སུམ་མི་བྱེད་པ་དང་བདུན་ཡིན་ལ། རྣམ་མཁྱེན་གྱི་བྱེད་མཚན་གཅིག་ནི་རྟེན་གྱི་མཛད་པ་སྟེ། རྣམ་པ་ཐམས་ཅད་མཁྱེན་པའི་ཡེ་ཤེས་ཀྱི་སྐུ་ཐོབ་ནས་དེ་ཉིད་ཕྱོགས་དུས་ཀྱི་འགྲོ་བ་མ་ལུས་པའི་གནས་སྐབས་དང་མཐར་ཐུག་གི་དོན་ཀུན་ཡིད་བཞིན་རྗེས་སུ་འཇོ་བའི་རྟེན་དུ་གྱུར་པ་སྟེ།
དེ་ཡང་ཆོས་ཐམས་ཅད་རྣམ་མཁྱེན་གྱི་ངང་ཚུལ་ལས་མི་འདའ་བར་མངོན་པར་བྱང་ཆུབ་པའི་བདག་ཉིད་དུ་གཟིགས་པ་ལས་ནམ་ཡང་མི་གཡོ་བཞིན་དུ་འབད་རྩོལ་མེད་པར་དུས་ཀུན་ཏུ་རྟག་པ་དང༌། ཕྱོགས་ཐམས་ཅད་དུ་ཁྱབ་པའི་ཕྲིན་ལས་ཀྱི་འཇུག་པས་འགྲོ་བ་རྣམས་གནས་སྐབས་ལམ་གྱི་རྟེན་དང་ལམ་ལ་འགོད་ཅིང༌། མཐར་ཐུག་མི་གནས་པའི་མྱང་འདས་བྱང་ཆུབ་ཆེན་པོའི་ཚུལ་ལ་འགོད་པའི་རྟེན་དུ་གྱུར་པའོ། །སྐབས་འདིར་བྱེད་མཚན་སྟོན་པའི་མདོ་ནི་དེ་ལྟར་སྤྱོད་པ་ལེགས་མཚོ་སོགས་ཚིགས་བཅད་གཅིག་སྟེ། འགྲོ་བ་རྣམས་གནས་སྐབས་དང་མཐར་ཐུག་གི་ཕན་བདེ་ལ་འགོད་པའི་སྒོ་ནས་སྐྱོབ་པ་ནི་གཞི་ཤེས་ཀྱི་བྱེད་མཚན་ཏེ། ཕན་བདེ་གཉིས་ལོགས་སུ་མ་བཤད་ཀྱང་དེར་འདུའོ། །དཔུང་གཉེན་ལ་སོགས་པ་རང་ཚིག་རང་རང་གིས་གསལ་ལ། འབྲས་བུ་མངོན་དུ་མི་བྱེད་པ་དོན་འདོད་པ་ཞེས་གཞན་དོན་འདོད་པ་དང༌།
དེ་ཡང་གསལ་བྱེད་སྒྲོན་མ་ཆོས་མཆོག་སྨྲ་བ་ཞེས་པས་གཞན་ཕན་ལྷུར་བྱེད་པ་བསྟན། མི་འཁྲུགས་ཞེས་པས་སྒྲོས་པའམ་འབད་རྩོལ་གྱིས་མི་གཡོ་བར་བསྟན་ཏོ། །དེ་ལ་སྣང་བྱེད་དམ་གསལ་བྱེད་ནི་གང་ཟག་གི་བདག་མེད་སྟོན་པ། སྒྲོན་མ་ཆོས་བདག་མེད་སྟོན་པ། ཆོས་མཆོག་སྨྲ་བ་ཡང་དག་རིག་པ་བཞི། མི་འཁྲུགས་པ་མི་འཇིགས་པ་བཞིའམ་སྤོབས་པའི་གཏེར་བརྒྱད་དང་ལྡན་པའོ། །ཕན་དང་མི་ཕན་ཤེས་པའི་བློ་གྲོས་ཀྱང་མདོ་འདིར་གསུངས་ཏེ། འདི་རྣམས་སྦྱོར་བ་བསྒོམས་པ་ལས་འབྱུང་བར་བྱེད་པའོ། །ངོ་བོ་ཉིད་མཚན་ལ་རྒྱས་པར་བཅུ་དྲུག་སྟེ། གཞི་ཤེས་ཀྱི་བཞི་ནི། ཆགས་སོགས་ཉོན་མོངས་པས་དབེན་པ་དང༌། ཉོན་མོངས་དེའི་རྟགས་སྒོ་གསུམ་གྱི་གནས་ངན་ལེན་གྱིས་དབེན་པ་དང༌། ཉོན་མོངས་དེའི་རྒྱུ་ནི་མཚན་མ་སྟེ་གཙང་བདེ་རྟག་བདག་གི་རྟོག་པས་དབེན་པ་དང༌། མི་མཐུན་ཕྱོགས་ཉོན་མོངས་དང་གཉེན་པོ་ཉོན་མོངས་མེད་པ་ལ་དེར་ཞེན་གྱིས་དབེན་པ་སྟེ་དེ་ཡང་སྔ་མ་གསུམ་ཉོན་སྒྲིབ་ཀྱིས་དབེན་པ་དང༌། ཕྱི་མ་གཅིག་ཤེས་སྒྲིབ་ཀྱིས་དབེན་པའི་དབང་དུ་བྱས་པའོ། །
ལམ་ཤེས་ཀྱི་ལྔ་སྟེ་དོན་དམ་པར་སེམས་ཅན་མ་དམིགས་ཀྱང་ཀུན་རྫོབ་ཏུ་དེ་བསྒྲལ་བའི་གོ་བགོ་བས་བྱ་དཀའ་བ་དང༌། ལམ་དམན་པར་མི་ལྟུང་བར་ཐེག་ཆེན་ལམ་དུ་ངེས་པ་དང༌། ཆེད་དུ་བྱ་བ་ཆེན་པོ་གསུམ་དོན་དུ་གཉེར་བ་དང༌། ཡུལ་སྒོམ་པའི་འཁོར་གསུམ་མི་དམིགས་པ་དང༌། ཡུལ་ཅན་གཟུགས་ནས་རྣམ་མཁྱེན་བར་ལ་མངོན་པར་ཞེན་པ་མཐའ་དག་བཀག་པ་དང་ལྔའོ། །རྣམ་མཁྱེན་གྱི་བདུན་ཏེ་མཁྱེན་གསུམ་གྱི་ཡུལ་མཐའ་དག་གི་དེ་བཞིན་ཉིད་ལ་དམིགས་པ་དང༌། དངོས་དངོས་མེད་ཀྱི་འཛིན་པ་ཀུན་སྤངས་པས་འཇིག་རྟེན་ཀུན་དང་མི་མཐུན་པ་དང༌། ཤེས་བྱའི་ཆོས་ཀུན་ལ་ཡེ་ཤེས་ཀྱི་གཟིགས་པ་ཐོགས་པ་མེད་པ་དང༌། གཟུང་བ་དང་འཛིན་པའི་ངོ་བོར་རྟོགས་བྱའི་གཞི་མེད་པ་དང༌། དེ་བཞིན་ཉིད་ཀྱི་ངོ་བོས་གོང་ནས་གོང་དུ་འབྲས་བུར་འགྲོ་བ་མེད་པ་དང༌། རྒྱུ་མེད་པས་རང་གི་ངོ་བོས་སྐྱེ་བ་མེད་པ་དང༌། མཐའ་བཞིར་དམིགས་སུ་མེད་པས་དེ་བཞིན་ཉིད་ཙམ་དུའང་མི་དམིགས་པ་དང་བདུན་ནོ། །
མདོ་འདིར་ནི་གཞི་ཤེས་ཀྱི་བཞི་པོ་ལོགས་སུ་མ་བསྟན་ཏེ། ལམ་ཤེས་ཀྱི་མི་དམིགས་པ་དང་མངོན་ཞེན་བཀག་པར་ཕྱི་མ་གཉིས་འདུ་ལ་སྔ་མ་གཉིས་དེའི་ཡོན་ཏན་ཡིན་པར་དོན་གྱིས་འདིར་འདུས་པས་སོ། །ལམ་ཤེས་ཀྱི་ལྔ་ནི། གྲགས་ཆེན་ལྡན་རྣམས་བྱ་དཀའ་སོགས་ཚིགས་བཅད་གཉིས་ཏེ། དེ་ལ་རྐང་པ་དང་པོས་བྱ་དཀའ་བ། གཉིས་པས་མི་དམིགས་པ། གསུམ་པས་མངོན་ཞེན་བཀག་པ། བཞི་པས་མི་ལྡོག་པ་ཞེས་པས་མཐར་འབྲས་ཆེན་པོ་གསུམ་ལྡན་རྣམ་མཁྱེན་ལས་མི་ལྡོག་པ་དང༌། གཡོ་བ་མེད་ཅིང་མི་འཁྲུགས་ཆོས་ཅན་ཞེས་པས་གནས་སྐབས་རང་ལམ་ལས་གཡོ་བ་མེད་ཅིང་སྡིག་གྲོགས་སོགས་རྐྱེན་གྱིས་ཀྱང་མི་འཁྲུགས་པའི་ཆོས་ཅན་ཡིན་ཞེས་སོ། །ཚིགས་བཅད་ཕྱི་མས་དེའི་རྒྱུ་མཚན་གསུངས་ཏེ། ཅི་ཕྱིར་མི་གཡོ་ཞེ་ན་དེ་དག་འདི་འདྲའི་སོགས་རྐང་པ་གཉིས་ཀྱིས་བཤད་ཅིང༌། ཅི་ཕྱིར་མི་ལྡོག་པ་ཤེས་རབ་ཕ་རོལ་ཕྱིན་པ་ཐོས་ནས་སོགས་རྐང་པ་གཉིས་ཀྱིས་བཤད་པར་མཛད་དོ། །
རྣམ་མཁྱེན་གྱི་ངོ་བོ་ཉིད་མཚན་ནི། འདྲེན་པ་རྣམས་ཀྱི་ཆོས་འདི་ཟབ་སྟེ་སོགས་ཚིགས་བཅད་གཅིག་གིས། ཟབ་སྟེ་ཞེས་པས་དེ་བཞིན་ཉིད་དུའང་མི་དམིགས་པར་བསྟན། མཐོང་བར་དཀའ་ཞེས་པས་གཞི་མེད་བསྟན། སུས་ཀྱང་རྟོགས་པ་མེད་ཅེས་པས་ལམ་འགྲོ་མེད། ཐོབ་པ་མེད་ཅེས་པས་འབྲས་བུ་སྐྱེ་མེད་བསྟན། ཚུལ་དེ་ལྟ་བུ་གཞན་གྱིས་རྟོགས་དཀའ་བའི་ཕྱིར་ཆོས་སྟོན་པ་ལ་ཐུགས་ཁྲལ་ཆུང་ངུའི་ཚུལ་མཛད་ཅེས་སོ། །མི་མཐུན་པ་ནི། སེམས་ཅན་རྣམས་ནི་སོགས་ཤླཽ་ཀ་གཅིག །གཞི་ལམ་འབྲས་བུའི་དེ་བཞིན་ཉིད་ལ་དམིགས་པ་ནི། ནམ་མཁའི་ཁམས་ནི་སོགས་དཔེ་དོན་གྱི་ཚིགས་བཅད་གཉིས་ཀྱིས་བསྟན། དེ་ལྟར་ཆོས་ཐམས་ཅད་ཀྱི་དེ་བཞིན་ཉིད་གཟིགས་པས་ཆོས་ཅན་ཇི་སྙེད་པ་ཀུན་ལ་གཟིགས་པ་ཐོགས་མེད་དུ་འཇུག་པ་ནི་དོན་གྱིས་ཤེས་ཏེ། བདེན་གཉིས་དབྱེར་མེད་དུ་རྟོགས་པའི་ཡེ་ཤེས་མཐར་ཐུག་པ་ཡིན་པའི་ཕྱིར་རོ། །
མདོ་རྒྱས་པར་འགྲོ་བ་མེད་པར་བསྟན་པའི་སྐབས་འདིར་འཇིག་རྟེན་གྱི་ཁམས་གཡོས་སོ་རབ་ཏུ་གཡོས་སོ་སོགས་རྣམ་པར་འགྱུར་བ་དྲུག་དང་མཚན་མ་ཆེན་པོ་བཅོ་བརྒྱད་བྱུང་སྟེ། རྣམ་པ་དྲུག་ནི། གཡོ་བ། མཐོ་བ། དམའ་བ། སྟེང་དུ་འགྲོ་བ། འོག་ཏུ་འགྲོ་བ། སྒྲ་རྗེས་སུ་སྒྲོགས་པ་དྲུག་ཡིན་ལ། དེ་དག་ལ་རིམ་པ་བཞིན་གཡོ་བ་འགུལ་བ་ལྡེག་པ་ཆེམ་པ་འཁྲུགས་པ་འུར་བ་ཞེས་བྱ་བ། དེ་རེ་རེ་བཞིན་ཆུང་འབྲིང་ཆེན་པོས་དབྱེ་བས་བཅོ་བརྒྱད་ལ་ལྟས་སམ་མཚན་མ་བཅོ་བརྒྱད་ཅེས་བྱའོ། །རྒྱུད་ལ་སྐྱེད་བྱ་ཐར་པ་ཆ་མཐུན་ནི། མཚན་མ་མེད་པའི་སྒོ་ནས་ལམ་དང་འབྲས་བུའི་བར་གྱི་ཆོས་ཡང་དག་པར་སྒྲུབ་པ་ལ་མཁས་པ་ཐར་པ་ཆ་མཐུན་ནམ་ཚོགས་ལམ་གྱི་གནས་སྐབས་ཡིན་ལ།
